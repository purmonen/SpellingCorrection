


"Amerikanskt"
massmord har
nått Sverige

	En yrkesofficer på Dalaregementet I 14 i Falun, en 24-årig fänrik, skrev på lördagen in sig i svensk kriminalhistoria, när han med sitt tjänstevapen, en automatkarbin (AK 5), dödade sju personer i centrala Falun. Med detta dåd har "amerikanskt" massmord nått Sverige.
	Fänriken i Falun dödade fem kvinnor, som hade slutfört en lottautbildning på regementet, och två män. Han utförde dådet med ett automatvapen, som han avfyrade 146 skott med innan en poliskula avväpnade honom.
	Vi vet inget säkert om fänrikens motiv och sinnestillstånd, även om rapporter säger att han var berusad.
Massmord sällsynta
	Massmord är sällsynta i Sverige. De flesta är av typen "utvidgat självmord", där förövaren först dödar anhöriga och sedan sig själv.
	Massmord med skjutvapen helt eller delvis utanför en familjekrets är få. Jag känner till fem fall under 1900-talet: morden på ångfartyget "Prins Carl" år 1900 (fyra döda), polismorden i Handen 1967 (tre döda), tingshusmorden i Söderhamn 1971 (fyra döda), Åmselemorden 1988 (tre döda) och morden på kronofogdeassistenterna i Värnamo 1992 (två döda).
	Dessutom finns tre fall, då en person beskjutit flera människor och dödat en av dessa: nedskjutningen av sex ungdomar utanför en pub i Uppsala 1970, beskjutningen av fyra tjänstemän på länsstyrelsen i Gävle 1988 och nedskjutningen av sex ungdomar på öppen gata i Mora 1992.
Automatvapen nytt
	Sverige har hittills varit förskonat från "amerikanskt" massmord. Med det menar jag mord, där förövaren med automatvapen i hand massakrerar flera och för mördaren helt eller delvis okända människor.
	Inte i något tidigare fall av massmord i Sverige har mördaren använt ett kraftigt automatvapen som AK 5. Den 11 juni 1994 nådde "amerikanskt" massmord Sverige.
	Risken för att den här typen av massmord ska få spridning i Sverige är dock liten. I Sverige finns varken den mängd vapen i privata händer, den vapenfixering eller våldskultur, som är viktiga ingredienser i amerikanska våldsdåd.
Ovanliga i Sverige
	Privata skjutvapen är legio i USA. Även privata automatvapen är vanliga.
	I Sverige finns få skjutvapen utanför kretsen jägare, militärer och poliser. Det finns praktiskt taget inga automatvapen utanför en snäv grupp militärer. Ett problem är de automatvapen som kommer från inbrott i militära vapenförråd, och som har fått ökad spridning på den svarta marknaden.
	Illegala vapen är svåra att komma åt. Vad samhället kan göra här är att skärpa bevakningen och skyddet av vapenförråden.
	Det finns också goda skäl att se över vapenrutiner inom försvaret. Försvaret bör exempelvis fundera på det kloka i att byta ut reservofficerarnas pistoler mot automatvapen, i båda fallen vapen som de förvarar hemma. Kanske vore det bättre att ge reservofficerarnas moderna pistoler.
Kontrollera bättre
	Vad som definitivt behövs är en bättre kontroll av dem som innehar vapen, både militärer och civilpersoner. Eftersom automatvapen är farligast och nästan enbart finns i militära kretsar, är det rimligt att i första hand skärpa kontrollen av individer som har eller fritt disponerar automatvapen.
	Det borde vara en självklarhet efter massmorden i Falun, även om en sådan kontroll inte hade förhindrat just denna tragedi.
	Ett absolut krav på individer som fritt disponerar AK 5 och andra automatvapen är drogfrihet och psykisk stabilitet.
	Försvaret måste regelbundet kontrollera att dessa individer inte har narkotika eller dopingmedel (anabola steroider eller liknande) i blodet. Vissa uppgifter säger att fänriken i Falun hade använt anabola steroider.
	Försvaret måste också bli bättre på att kontrollera att personalen inte har psyk- eller alkoholproblem, som gör dem olämpliga att inneha vapen i allmänhet och automatvapen i synnerhet.

Jörgen Bengtson är HT:s chefredaktör.







"Äktenskap" även
för homosexuella

	Så fick då även Sverige en lag, som gör det möjligt för homosexuella att gifta sig, att i praktiken ingå borgerligt äktenskap. Danmark och Norge ger redan homosexuella denna rätt.
	I resten av världen finns ingen möjlighet att ingå "homosexäktenskap".
Borgerligt äktenskap
utan rätt att adoptera
	Lagen om registrerat partnerskap, som riksdagen antog på tisdagen med röstsiffrorna 171 mot 141, är kontroversiell. Den ger par av samma kön rätt att registrera sig vid tingsrätten, vilket ger dem ungefär samma civilrättsliga status som gifta par.
	Lagen om registrerat partnerskap talar inte uttryckligen om homosexuella. Lagen säger inte heller något om sexuell läggning eller hushållsgemenskap.
	Lagen är dock skriven för att homosexuella par ska kunna formalisera sitt förhållande och få samma rättigheter och skyldigheter som gifta par. Lagen gör dock undantag för adoption, vårdnad, insemination och annat som berör föräldraskap.
	För registrerat partnerskap ska samma regler gälla som för gifta i fråga om till exempel giftorätt, bodelning, försöjningsplikt, inbördes arvsrätt, namnregler, pensionsvillkor och efterlevandeskydd.
	Alla homosexuella par, där minst en av kontrahenterna är svensk medborgare, kan från och med 1995 ingå registrerat partnerskap.
Argument för och
emot partnerskap
	Frågan om "homosexäktenskap" har varit uppe till behandling i riksdagen många gånger. Frågan väcker heta känslor, vilket den senaste tidens debatt och riksdagsbehandling visar.
	Argument för registrerat partnerskap är att det ger homosexuella par ökad trygghet och social acceptans, att det till skillnad från sambolagen blir ett heltäckande regelverk, att det minskar diskrimineringen och tabubeläggningen av homosexualitet. Registrerat partnerskap är att visa respekt för två människor av samma kön, som vill leva tillsammans som i ett äktenskap.
	Argument mot registrerat partnerskap är att det är stötande, skapar acceptans för en homosexuell livsstil och nära nog likställer "homosexuellt äktenskap" med äktenskap mellan man och kvinna.
Även behov av
reformerad sambolag
	Till detta kommer kritik mot att lagen var dåligt beredd _ lagförslaget kom via riksdagens lagutskott och inte som brukligt från regeringen _ och att lagrådet underkände lagförslaget.
	Vi håller med om att det finns brister i beredningen och lagen. De flesta som gick emot "homosexäktenskap" använde dock formalistiska och juridiska argument för att försöka stoppa en lag de inte ville ha av helt andra skäl.
	Det finns dock en del kritik mot den nya lagen, som riksdagen bör studera närmare. En sådan är att sambolagen och partnerskapslagen inte tar hänsyn till alla som lever i en hushållsgemenskap.
	Det finns nämligen andra än hetrosexuella och homosexuella par, som lever i en hushållsgemenskap, till exempel barn som bor hos äldre släkting, två syskon som lever tillsammans eller två hetrosexuella människor som delar hem men inte säng. Det behövs en lag, som kan ge dessa människor ökad trygghet i en hushållsgemenskap, ungefär som dagens sambolag ger.

bildtext
Det blir inga kyrkliga vigslar för homosexuella i framtiden, men väl möjlighet att ingå ett slags borgerligt äktenskap, registrerat partnerskap.






Sven Bergström in i riksstyrelse för EU-motståndare:
"Centern måste säga nej till EU"

	Kommunalrådet Sven Bergström, Forsa, känd EU-motståndare inom centerpartiet, tog i helgen plats i en nybildad riksstyrelse för centerpartistiska EU-motståndare, nätverket "Centernej till EU".
	Sven Bergström tycker det ska bli roligt att arbeta mer intensivt med EU-frågan inom centerpartiet.
	_ Vi arbetar väldigt bra inom nätverket "Centernej till EU". Responsen bland vanliga centerpartister är bra. De flesta är mot eller tveksamma till svenskt EU-medlemskap. I Gävleborg ska vi nu bilda en styrelse för dem som är anslutna till nätverket, säger han till HT.
	Med på mötet i Mora fanns flera centerpartister från Hälsingland.
Finns i alla län
	"Centernej till EU" _ före helgens möte hette nätverket "Centernej till EG/EU" _ är en löst organiserad sammanslutning utan medlemskap. Den som vill ansluter sig till nätverket genom att abonnera på nätverkets månatliga tidskrift "Insikt om EU". Nätverket har lokala och regionala kontaktpersoner över hela landet. "Centernej till EU" finns i alla län och cirka hälften av landets kommuner.
	I helgen fick nätverket en fastare form med styrelse och arbetsgrupper. Moramötet valde landstingsrådet Per Olov Blom, Vänersborg, till ordförande och riksdagsledamoten Birgitta Hambraeus, Orsa, till vice ordförande.
	Grunden för EU-motståndarnas arbete i centern är en deklaration, som de antog på sitt första möte i Orsa i augusti 1992. I deklarationen säger de nej till svensk EU-anslutning, eftersom den är "oförenlig med centerns ekohumanistiska och decentralistiska ideologi". 
	Övriga i styrelse för nätverket "Centernej till EU" är läkaren och ledamoten i centerns partistyrelse Inger Ekengard, Gränna, doktorand Torbjörn Nilsson, Uppsala, förbundssekreterare Bengt Hellman, Stockholm, kanslichef Agneta Berg, Jönköping, kommunalråd Jonas Johansson, Götene, och kommunalråd Evert Jonsson, Krokom.
Inget genombrott
	Nätverket har granskat "genombrottet" i EU-förhandlingarna.
	_ Det blev inget genombrott i EU-förhandlingarna den 21 december 1993. Det blev i stället ett sammanbrott, säger "Centernej till EU".
	_ Inom de områden där förhandlingarna med EU nu är avslutade, ser vi att centern inte fått viktiga krav uppfyllda inom säkerhets-, miljö- och hälsopolitiken. Centern måste säga nej till EU-medlemskap, säger "Centernej till EU" i ett uttalande, där det jämför vad centern krävde inför förhandlingarna med vad resultatet hittills har blivit.
	Nätverket har försökt stämma av de krav centern ställt, dels i ett partistyrelsedokument från december 1992, dels i valplattformen antagen av riksstämman i juni 1993.
Centerkrav på EU
	I valplattformen kräver centern att "förhandlingarna ska säkerställa att Sverige som suverän nation kan bibehålla sin alliansfrihet i fred syftande till neutralitet i krig, inte ingå i ett gemensamt försvar, och stå utanför en eventuell gemensam valuta."
	I partistyrelsedokumentet kräver centern bland annat bibehållna svenska regler på miljöområdet och bibehållen substitutionsprincip inom kemikalielagstiftningen, som innebär att i valet mellan kemikalier med samma effekt ska den miljövänligaste användas.
	På alkohol- och hälsoområdet kräver partistyrelsen "behållande av den social- och hälsoinriktade alkoholpolitiken."
Kraven inte uppfyllda
	Sven Bergström, som också är ordförande för centern i Gävleborgs län, tycker att det är dags för centern att dra slutsatser om EU.
	_ Viktiga delar av EU-förhandlingarna är slutförda. Centern har ställt tydliga krav inom dessa områden, som inte har blivit uppfyllda. Centern bör redan nu dra slutsatser av detta. Centern måste säga nej till EU-medlemskap, säger Sven Bergström till HT.
	Centern talar om "genombrott" i förhandlingarna, Centernej till EU om "sammanbrott". Vari består "sammanbrottet"?
	_ Det blev ingen bevarad neutralitetspolitik, eftersom Sverige "i sin helhet och utan reservationer" accepterar EU:s utrikes- och säkerhetspolitik och inte har krävt undantag från det militära samarbetet, säger Centernej till EU:s ordförande Per Olov Blom.
	_ Det blev inga permanenta undantag på miljöområdet. Det blev en sönderslagen alkoholpolitik, eftersom Sverige måste ge upp fyra av de fem alkoholmonopolen, acceptera slopad gränskontroll och EU:s införselregler för alkohol, 10 liter sprit, 90 liter vin och 110 liter öl per person, summerar Per Olov Blom.
Jörgen Bengtson





"Mittsverige" mot
EG-medlemskap

	Sveriges kommunaltjänstemannaförbund (SKTF) är så duktigt på att ta fram olika undersökningar att en del SKTF-rapporter försvinner i den strida strömmen av SKTF-utskick.
	Den senaste SKTF-undersökningen lär knappast försvinna i Hälsingland och andra delar av "Mittsverige" (Gävleborgs, Kopparbergs, Västernorrlands och Jämtlands län). Undersökningen som SKTF presenterade på onsdagen i Gävle visar att en massiv majoritet av folket i "Mittsverige" säger nej till EG-medlemskap.
Sju av tio säger nej
till EG-medlemskap
	SKTF har låtit opinionsinstitutet Skop undersöka EG-opinionen i de fyra "mittsvenska" länen.
	Skop ställde en rak fråga till 1 011 personer i augusti 1993: "Sverige skall hålla en folkomröstning om EG. Kommer du att rösta ja eller nej till svenskt medlemskap i EG?"
	Nej, svarade 71 procent, ja 29 procent.
	I juni i år gjorde Skop en motsvarande undersökning för Sverige som helhet. I den sade 57 procent nej och 43 procent ja.
EG-motståndet
stark i alla grupper
	Enligt Skops augustimätning av EG-opinionen i "Mittsverige" är EG-motståndet starkt i alla delar av denna region.
	Motståndet är starkast i Jämtlands län, där 75 procent säger nej till EG, följt av Gävleborgs län 72 procent nej, Kopparbergs län 70 procent nej och Västernorrlands län 68 procent nej.
	EG-motståndet är starkt i alla undergrupper. 62 procent av männen och 80 procent av kvinnorna säger nej till EG-medlemskap. 64 procent av privatanställda och 72 procent av offentliganställda avvisar medlemskap. Yngre svenskar är EG-motståndare i ungefär samma stora omfattning som medelålders och äldre svenskar.
Alla utom m-väljare
avvisar EG-medlemskap
	EG-motståndet är starkt i fyra av de fem EG-vänliga partier som ingår i mätningen. Endast moderata samlingspartiets sympatisörer är för medlemskap (65 procent), men drygt en tredjedel (35 procent) av moderaterna säger faktiskt nej till EG.
	I övriga partier är EG-motståndet starkt: socialdemokraterna 79 procent nej och 21 procent ja, centerpartiet 76 procent nej och 24 procent ja, ny demokrati 72 procent nej 28 procent ja. Även inom det mest EG- och framför allt EU-vänliga partiet, folkpartiet liberalerna, är EG-motståndarna i majoritet med siffrorna 55_45.
	Skop-mätningen bekräftar det som är känt från Sifo- och SCB-mätningarna: EG-motståndet är mycket starkt i den här delen av Sverige.
Ökad kunskap ger
ökat EG-motstånd
	Det finns flera förklaringar till att EG-motståndet är starkare i "Mittsverige" än övriga Sverige.
	Här inser folk att skogs- och norrlandslänen vid EG-medlemskap skulle drabbas av mer centralisering och högre arbetslöshet eftersom andel offentliganställda är stor.
	EG-debatten i "Mittsverige" är inte så ensidigt för medlemskap som i andra delar av landet, vilket stärker EG-motståndet.
	Kunskapen om EG är sannolikt större i "Mittsverige", vilket leder till ökat EG-motstånd.
	Man kan fråga sig varför det starka EG-motståndet inte har slagit igenom i åtminstone de två stora folkrörelsepartierna, där tre av fyra väljare är mot medlemskap? Varför är bara ett av totalt åtta centerpartistiska och socialdemokratiska partidistrikt otvetydigt mot EG-medlemskap (Jämtlandscentern)?
	Detta borde stämma medlemmar och ledningar i de andra partidistrikten till eftertanke. De verkar _ med undantag för Gävleborgscentern som sagt nej till EU _ inte att representera sina väljare, vilket är allvarligt i folkrörelsepartier och en demokrati.
	
bildtext:
Enligt en aktuell opinionsundersökning säger 72 procent av gävleborgarna nej till EG-medlemskap, på en procent när lika många som i de fyra länen i "Mittsverige". Det starka EG-motståndet är naturligt, eftersom folk i denna del av Sverige kan mycket om EG och inser att de blir förlorare i EG.





"Nordic" bättre
än Alcazar

	Det blir inget av "tidernas flygfusion" mellan svensk-dansk-norska SAS, nederländska KLM, schweiziska Swissair och österrikiska Austrian Airlines.
	I lördags sade KLM:s styrelse nej till fusionen och det nya flygbolaget med arbetsnamnet Alcazar, som skulle bli Europas största flygföretag med 200 destinationer, 300 flygplan och 33 miljoner passagerare per år. I söndags bröt förhandlingarna mellan KLM, SAS, Swissair och Austrian samman.
Alcazar har
kraschlandat
	Det ser ut som om vi kan lägga Alcazar-planen till förre SAS-chefen Jan Carlzons andra misslyckade affärer och avskriva hans dröm om SAS som en del i ett av världens stora globala flygbolag.
	Alcazar har kraschlandat.
	Motivet till att KLM säger nej till alliansen Alcazar är att de fyra flygbolagen inte är överens om samarbetspartner i USA.
	KLM vill att Alcazar ska samarbete med Northwest Orient Airlines, som KLM äger 20 procent av och har investerat mångmiljardbelopp i. Swissair har en annan amerikansk partner, Delta Airlines, som Swissair, SAS och Austrian vill göra till Alcazars partner. Delta har betydligt bättre ekonomi än Northwest.
Den som tjänar mest
på Alcazar hoppar av
	KLM hade mest att vinna på Alcazar-alliansen. KLM:s hemmabas, Amsterdam, skulle få det nya flygbolagets huvudkontor och bli huvudnavet i dess flygnät. KLM-chefen skulle bli högsta Alcazar-chef.
	KLM är inte bara det bolag, som hade mest att vinna på fusionen. Det har också råd att stå utanför. KLM har det bästa navet och den största andelen lönsam flygfrakt av de fyra bolagen. Dessutom har KLM fri flygrätt på USA.
	Det nederländska flygbolaget kan alltså spela högt och kräva att få ut mest av Alcazar-alliansen, eftersom det utan större problem kan klara sig utan SAS, Swissair och Austrian. KLM spelade och förlorade _ men förlorade mindre än de tre andra bolagen.
SAS klarar
sig på egen hand
	Praktiskt taget alla internationella flygbolag har ekonomiska problem. Detta gäller i högsta grad Scandinavian Airlines System (SAS). Under årets första nio månader redovisade SAS en förlust på 1,7 miljarder kronor.
	SAS har dock, till skillnad från en del andra flygbolag med staten som huvudägare, genomfört omfattande rationaliseringar. SAS har dessutom i dagarna aviserat nya, stora nedskärningar. Före 1994 års slut ska SAS spara 2_2,5 miljarder kronor.
	SAS kommer _ när beslutade rationaliseringar är genomförda och konjunkturen vänder _ att kunna redovisa vinst igen.
	Om SAS under åttiotalet inte hade missbedömt resandeutvecklingen och gjort flera strategiska misstag, med köp av hotell och annat som inte hör till kärnverksamheten, hade SAS stått industriellt och finansiellt starkare i dag. SAS är dock tillräckligt starkt för att överleva på egen hand, genom att utveckla kärnverksamheten och samarbeta med andra flygbolag.
"Nordic" bättre än
SAS eller Alcazar
	Vi var tveksamma till SAS högtflygande Alcasar-plan, eftersom den innebar att Skandinavien skulle förlora kontrollen över en viktig del av sin infrastruktur och transportsektor, flyget.
	Vi blev än mer tveksamma under arbetets gång, när det stod klart att den skandinaviska delen av Alcazar i praktiken skulle bli en matarlinje till Amsterdam, som skulle bli Alcazars huvudnav.
	Nu måste SAS lägga fast en långsiktig strategi, där bolaget står på egna ben. Ett bättre alternativ än stora fusioner är att utveckla samarbetet med mindre flygbolag, stärka SAS som nordiskt och nordeuropeiskt flygbolag och ta vara på småskaliga driftsfördelar.
	SAS bör ta upp förhandlingar med finländska Finnair, andra nordiska och kanske andra nordeuropeiska flygbolag om samgående, om att bilda ett Nordic Airlines System (NAS eller Nordic).
	Scandinavian Airlines är ett bra exempel på skandinaviskt samarbete. Nordic Airlines skulle kunna bli ett nytt exempel på framgångsrikt nordiskt samarbete.
	Ge Norden en chans, ge Nordic luft under vingarna!

bildtext:
SAS stora fusion med tre andra flygbolag har kraschat. SAS bör istället för Alcazar satsa på att utveckla samarbetet med mindre flygbolag, ta vara på småskaliga driftsfördelar och stärka SAS som nordiskt och nordeuropeiskt flygbolag, helst genom att gå samman med andra nordiska bolag i ett Nordic Airlines System.




"Stanna
utanför EU"

	Den vanliga uppfattningen i Sverige är att EG/EU inget hellre vill än att få Sverige, Norge och Finland som medlemmar. Det är både rätt och fel. I Europeiska unionens parlament (EP) i Strasbourg möter jag både anhängare och motståndare till en nordisk EU-anslutning. Motståndarna finns både bland de ivrigaste unionsanhängarna och största unionsmotståndarna.
	En av de ledande unionsanhängarna säger rakt på sak, när han får klart för sig att folken i Norden inte vill att deras länder ska gå in i Europeiska unionen (EU): "Stanna utanför!". 
	Flertalet EP-ledamöter välkomnar dock ansökarländerna Österrike, Sverige, Finland och Norge. Men motiven varierar.
Många för
	EP-ledamöter från Danmark och Storbritannien vill vanligen ha med övriga nordiska länder och Österrike för att hindra EU att bli en federal supermakt.
	Ledamöter från Danmark, Nederländerna och Tyskland ser i Sverige, Norge, Finland och Österrike allierade för att skärpa EU:s miljö-, konsument- och socialpolitik.
	I fattigare EU-länder som Grekland, Spanien, Portugal, Irland och delvis Italien lockar våra pengar. EP-ledamoten Ib Christensen, Danmark, säger rakt på sak: "De är mycket intresserade av att få in de fyra ansökarländerna för de är rika och förstärker Unionens bottenlösa kassa."
	EP-ledamöter från Tyskland ser i Norden och tyskspråkiga Österrike länder som stärker tyska och nordeuropeiska intressen i EU, som med EG:s utvidgning under åttiotalet (Grekland, Spanien och Portugal) fick en sydlig slagsida.
	Det finns enskilda ledamöter i alla EU-länder, som välkomnar nya medlemmar i vad de vill ska bli en allt större Union.
En del mot
	På nationell och unionell regeringsnivå i EU välkomnar alla Sverige och de tre andra ansökarländerna. Här finns inga som officiellt säger "stanna utanför", vilket det finns inom det frispråkiga parlamentet (EP) och på inofficiellt håll i EU.
	De som motsätter sig till exempel svenskt eller norskt EU-medlemskap gör det på olika grunder. Inom EP finns två "motståndsgrupper", unionsmotståndare och unionsanhängare.
	De fyra danska EP-ledamöterna som är unionsmotståndare är mot att övriga Norden ansluter sig till EU. Tydligast är Ib Christensen, som vill att Danmark ska lämna EG/EU och "att Norden ska stå utanför Unionen och agera gemensamt."
	De starkaste unionsanhängarna tycker ungefär likadant! Unionsivriga EP-ledamöter vill inte riskera att få gökungar i boet, som bromsar eller stoppar utvecklingen mot ett verkligt federalt EU, supermakten Europas förenta stater.
"Stanna utanför"
	Alla unionsanhängare är inte lika tydliga som den belgiske kristdemokraten Fernand Herman, ordföranden i författningsutredningen som parlamentets institutionella utskott har tillsatt, en av arkitekerna bakom EG:s unionsprocess och en av tungviktarna i parlamentet i Strasbourg.
	På frågan vad han tycker om nordiska EG-anhängare, som säger att deras länder ska använda medlemskapet för att stoppa förändringar i riktning mot ökad federalism inom EU, säger han allvarligt: "Om det är syftet, är ni inte välkomna. Då är det bättre att ni stannar utanför."
	När har får klart för sig att svenskar och norrmän, enligt alla opinionsmätningar, säger nej till EG-medlemskap och danskarna är mot ett federalt EU, säger han självklart: "Stanna utanför!"
	"Jag accepterar att inte alla länder vill vara med i Gemenskapen. Det betyder inte att vi är ovänner. Tvärtom ska vi se till att utveckla goda relationer till de länder som vill stå utanför EU", säger denne tunge EU-parlamentariker, när jag tillsammans med en grupp nordbor träffar honom i Strasbourg.
Inga problem
	EP-ledamoten Fernand Herman hyser inte något agg mot europeiska länder, som väljer att stå utanför Europeiska unionen. Tvärtom, med dessa länder vill han utveckla nära handelsrelationer via frihandels- och samarbetsavtal.
	Hans hållning är logisk. EU:s statsbyggare föredrar en mindre men mer homogen Union än ett större men heterogent EU, som kanske inte blir den federala supermakt de eftersträvar.
	Därför har han inte heller något emot att det unionskritiska medlemslandet Danmark lämnar EU. "Om Danmark skulle vilja lämna Gemenskapen, skulle vi inte på något sätt straffa Danmark", säger han och understryker orden "inte på något sätt".
	Om Sverige och övriga Norden väljer att stå utanför EU, betyder det inte problem för oss på EU-marknaden. Europeiska unionens federalister vill inte straffa oss. De vill hellre ha oss utanför än innanför Unionen _ såvida vi inte är beredda att i framtiden bli en delstat i supermakten Europeiska unionen.

Jörgen Bengtson är HT:s chefredaktör.




Centern i Hudiksvall:
"Varenda damernas"

	Kvinnorna fortsätter att styra centerpartiet i Hudiksvalls kommun. På centerns kommunkretsstämma i Bricka fick det kvinnliga presidiet fortsatt förtroende. Sylvia Bodin, Delsbo, fortsätter som ordförande med Birgitta Persson, Enånger, som vice ordförande.
	Den tredje kvinnan i centerledningen är kommunalrådet Marianne Ahlqvist, Hudiksvall. Varken hon eller centerns andra kommunalråd, Sven Bergström, Forsa, ingår dock i kommunkretsens styrelse.
"Varenda damernas"
	_ Socialdemokraterna propagerar för varannan damernas. Här är det varenda damernas, kommenterar Sylvia Bodin.
	Ett nittiotal ombud och medlemmar slöt upp på kretsstämman i Bricka bygdegård, för att klara av sedvanliga årsmötesförhandlingar och lyssna på kommunalråden Marianne Ahlqvist och Sven Bergström.
	Sjukhusfrågan i Söderhamn fanns med på centerstämman i Hudiksvall. Kommunalrådet Sven Bergström presenterade det rådslagsmaterial, "Framtidens sjukhusstruktur i Gävleborg", som har gått ut på snabbremiss i centerrörelsen. Centerns distriktsstämma i Alfta tar slutgiltig ställning i april.
	Kretsstämman beslutade också att gå till val med en separat ungdomslista i kommunalvalet, som komplement till den vanliga listan, vilket vi har berättat om tidigare i HT.
Nöjt kommunalråd
	Kommunalrådet Marianne Ahlqvist är nöjd, när hon stämmer av två års centerstyre i Hudiksvall.
	_ Hudiksvalls kommun har i dag god ekonomi med hög likviditet och halverad låneskuld. Vi har klarat stora nedskärningar utan protester. Vi har involverat personalen i budgetarbetet och besparingarna på ett helt annat sätt än tidigare, säger hon.
	_ Vi har satsat mycket på byggnation, utbildning, kvinnligt nyföretagande och ekonomiska rekonstruktioner, för att möta den höga arbetslösheten, förklarar Marianne Ahlqvist.
	Hon understryker att kommunen aldrig har satsat så mycket på om- och nybyggnad som den här valperioden, 117 miljoner kronor enbart på skolområdet. Äldreomsorgen är det andra stora investeringsområdet.
	_ Det är roligare att sitta i ledningen än i oppositionen, men det är jättejobbigt, summerar Marianne Ahlqvist.
Sopsortering
	Sven Bergström varnar för att blåsa "faran över" i ekonomin.
	_ Vi kan inte dra på oss spenderbyxorna igen, säger han och förutspår nya neddragningar från staten.
	Han utlovar dock fortsatt offensiva, kommunala satsningar på utbildning.
	_ Vi kommer att fortsätta bygga ut skolorna och prioritera högskoleutbildningar i Hudiksvall, säger Sven Bergström.
	För ett grönt parti som centern är miljöfrågorna viktiga.
	Sven Bergström lovar sopsortering och en ny syn på avfall i kommunen. Miljötänkandet ska också in i skola och barnomsorg, bland annat med hjälp av ALU-satsningar. Det blir stopp för den tunga trafiken i centrala Hudiksvall och fortsatt satsning på förnybara energikällor, skogsbränsle och vattenkraft i Lundströmmen i Sörforsa, lovar han.
Lustfylld valrörelse
	Valplaneringen är i full gång inom centern i Hudiksvall.
	Centerns kretsordförande Sylvia Bodin vill inte avslöja riktigt vad som är på gång mer än att det blir nya, utåtriktade aktiviteter. Liksom i valet 1991 kommer centern att ha en valstuga i centrala Hudiksvall i form av ett lusthus.
	Ett problem i valrörelsen blir ekonomin. Centerkretsen gick med underskott 1993 och styrelsen presenterade en budget med endast cirka 40 000 kronor i valfonden.
	Sylvia Bodin lovade ökade insatser från styrelsens sida för att få fart på den lokala verksamheten. Under förra året har vissa förändringar skett inom centern i Hudiksvall. Enångers och Njutångers centeravdelningar har gått ihop, Norrbo centeravdelning har fått nytt liv, centerungdomarna (CUF) har aktiverat sig.
Nio av tio omvalda
	Kretstämmans val av styrelse följde valberedningens förslag till punkt och pricka. Det blev omval av alla ledamöter utom en: Margit Magnusson, Hälsingtuna, avgick efter flera år i styrelsen.
	Förutom Sylvia Bodin, Birgitta Persson och nyvalda Anders Hodell, Hälsingtuna, ingår följande ordinarie ledamöter i kretsstyrelsen: Valborg Bergström, Bjuråker, Gunnar Viktorsson, Forsa, Monica Eriksson, Idenor, Eskil Eriksson, Hög, Stig Johansson, Delsbo, Gustav Eriksson, Norrbo, Ruth Boden, Njutånger, och Sonja Harning, Rogsta.
Jörgen Bengtson







1993 dystert år

	Ett år är till ända.
	Världen har tagit ett steg närmare årtusendeskiftet, som ser ut att sammanfalla med andra stora skiften i världen: Stillahavsregionens framväxt som världens nya kraftcentrum, Kinas inträde på den verkliga supermaktsarenan, Europeiska unionens utveckling till supermakt och informationssamhällets triumf över industrisamhället.
	Exakt hur det går vet vi om sex år. I dag nöjer vi oss med att summera 1993.
1993 blev ett
ovanligt dystert år
	1993 kommer inte att gå till världshistorien som något lyckosamt år, trots att det markerar flera viktiga milstolpar på en positiv framtidsväg: demokratiska val i Kambodja och Ryssland, fred mellan Israel och PLO, demokrati i Sydafrika, Gatt-avtal om frihandel och fredssamtal i Nordirland.
	Året som är till ända kommer att gå till historien som ett ovanligt dystert år i världspolitiskt perspektiv.
	1993 var det mest krigiska året sedan andra världskriget.
	1993 var i ekonomiska termer det värsta året sedan 1930-talets depressionsår.
Krig eller konflikter
på alla kontinenter
	Krig eller konflikter har berört nästan alla världsdelar 1993.
	Afrika, den fattigaste och mest krigshärjade kontinenten, är värst drabbat. I Afrika har blodiga inbördeskrig rasat i Angola, Burundi, Somalia, Sudan och Liberia. Konflikter, vanligen med etniska eller religiösa förtecken, har fortsatt i bland annat Sydafrika, Mocambique, Zaire, Nigeria, Tchad, Algeriet och Egypten.
	Asien är plågat av gamla inbördeskrig i Irak, Afghanistan, Sri Lanka och Kambodja och nya i forna Sovjetunionen _ Ryssland, Azerbajdzjan, Georgien och Tadzjikistan. I Libanon, Iran, Pakistan, Indien, Burma och Indonesien (Östtimor) har väpnade konflikter gjort sig påminda under året.
	Europa fortsätter att leva med det mest förödande kriget sedan 1945, kriget i Bosnien-Hercegovina. I Kroatien, Turkiet och Nordirland har vapnen fortsatt tala.
	Nordamerika har _ med undantag för Nicaragua, El Salvador och Haiti _ varit lugnt.
	Sydamerika har en gammal väpnad konflikt, den i Peru mellan regering och gerilla, och viss oro i Colombia, annars lugn och ro.
Naturkatastrofer
och depressioner
	Som om krig och konflikter inte var nog 1993, har politiska extremister och naturkatastrofer också dragit fram under året.
	I olika delar av världen _ från Ryssland och Italien till Algeriet och Indien _ har politiska extremister gått fram i allmänna val.
	Naturkatastrofer har satt tydliga spår. I Indien dödade ett jordskalv tiotusentals människor. I Bangladesh ställde hav och regn halva landet under vatten. I USA svämmade Mississippi med bifloder över sina bräddar och orsakade skador för 160 miljarder kronor. I Sudan med flera länder skördade torkan nya offer.
	Det är inte bara naturen, som under året har satt käppar i hjulet för människan, det har också ekonomin gjort. Den internationella lågkonjunkturen har under 1993 nått nya bottennoteringar, arbetslösheten har nått svindlande höjder, land efter land har glidit ner i ekonomisk depression eller stagnation.
Gatt, Mellanöstern och
Sydafrika positiva tecken
	Det finns även glädjeämnen i ett annars dystert 1993.
	Två stater har delats utan våld: Tjeckoslovakien blev Tjeckiska republiken och Slovakien, Etiopien blev Etiopien och Eritrea.
	I Mellanöstern tog Israel och PLO steg mot fred, palestinskt självstyre och en möjlig framtida palestinsk stat.
	I Kambodja gick befolkningen till FN-övervakade parlamentsval.
	I Ryssland gick invånarna för första gången på 77 år till fria val.
	Sydafrika avskaffade apartheid och införde något som liknar svart-vitt samlingsstyre.
	Som kronan på verket slöt 117 länder veckan före jul ett omfattande Gatt-avtal om global frihandel. Det ger visst hopp om ett bättre 1994.
	Gatt-avtalet bör kunna ge världsekonomin ett lyft 1994. Om fredsprocessen i Mellanöstern och Sydafrika faller väl ut 1994, kan det bli möjligt att lägga dessa två konflikter till historien under året. Kriget i Bosnien och konflikten i Nordirland har bättre förutsättningar än tidigare att komma närmare en lösning 1994.
	1994 ser inte fullt lika dystert ut som 1993.





Bra kompromiss
i familjepolitiken

	Följetongen "Vårdnadsbidraget" fortsätter. I går slog regeringen upp ett nytt kapitel i den långa följetongen.
Regering enad i
familjepolitiken
	Regeringen har fram tills nu varit splittrad i familjepolitiken. Centerpartiet, kristdemokratiska samhällspartiet och moderata samlingspartiet är för vårdnadsbidrag och 80-procentig ersättningsnivå i föräldraförsäkringen. Folkpartiet liberalerna är mot vårdnadsbidrag och sänkt ersättningsnivå i föräldraförsäkringen.
	I torsdags kom de fyra regeringspartierna överens om innehållet i familjepolitiken eller mer konkret vårdnadsbidraget och förändringarna i föräldraförsäkringen. Den nya familjepolitiken är, under förutsättning att uppgörelsen i regeringen står sig i riksdagen, en snårskog av kronor, procent och tid.
Vårdnadsbidrag på
24 000 kronor per år
	Vårdnadsbidraget blir ett beskattat bidrag på 2 000 kronor per månad för varje barn mellan ett och tre år.
	Vårdnadsbidraget betalas ograverat till föräldrar med barn, som inte utnyttjar kommunalt finansierad barnomsorg. 
	De som utnyttjar kommunalt finansierad barnomsorg mer än 30 timmar per vecka får inget vårdnadsbidrag; det går till kommunen, som därmed inte ska höja barnomsorgsavgiften för dessa barn. De som har barnomsorg på deltid får en större eller mindre del av bidraget beroende på hur mycket de använder barnomsorgen.
	Föräldrar som har barnflicka/barnpojke eller barn i privata daghem/familjedaghem, som inte får kommunalt bidrag, får dra av 24 000 kronor per år i barnomsorgskostnader. Det får däremot inte föräldrar med barn i kommunalt finansierad barnomsorg göra.
Pappamånad och sämre
föräldraförsäkring
	Föräldraförsäkringen har hittills gett en förälder 90 procent av lönen under tolv månader. Regeringen vill sänka föräldrapenningen till 80 procent under tio månader och låta den ligga kvar på 90 procent under två månader, förutsatt att mamman och pappan tar ut var sin månad. 
	En månad av föräldraledigheten fryser alltså inne, om pappan inte tar ut den. Ensamstående förälder får ta ut två månader med 90 procents ersättning.
	Vårdnadsbidraget ersätter föräldraförsäkringens tre månader med garantidagar (60 kronor per dag).
Tveksamt med 80 procent
men bra med pappamånad
	Regeringens kompromiss i familjepolitiken, som ökar valfriheten utan att minska jämställdheten, är bra. Ett vårdnadsbidrag på 24 000 kronor per år är ingen "hemmafrufälla". Föräldraförsäkringens pappamånad hjälper till att stärka den praktiska jämställdheten.
	Vi är tveksamma till att sänka föräldrapenningen till 80 procent men accepterar det i rådande ekonomiska läge.
	Den stora invändningen mot vårdnadsbidraget är att det kostar för mycket, totalt cirka sex miljarder kronor per år. Försämringen av föräldraförsäkringen betalar bara en mindre del av det.
	Statsfinansiellt är det svårt att försvara vårdnadsbidraget. Samtidigt är det lätt att göra det ur rättvisesynpunkt. Det är rimligt att ge dem som har små förskolebarn, men inte kan eller vill använda kommunal barnomsorg, någon form av ersättning.
	Vårdnadsbidraget ligger på rätt nivå: Det är mer än en symbolisk summa men är inte så högt att det binder kvinnan i hemmet. Detta kombinerat med en pappamånad i föräldraförsäkringen bör betyda att jämställdheten går framåt och inte bakåt.

bildtext:
Regeringen har slutit en bra kompromiss i familjepolitiken, som ökar valfriheten utan att minska jämställdheten. Den kombinerar vårdnadsbidrag med pappamånad i föräldraförsäkringen.


andraledare 940530

Akut opinionsläge för regeringen

	I helgen publicerade opinionsinstituten Sifo och Temo sina mätningar för maj månad av väljaropinionen. Klart är att socialdemokraterna behåller ett stort övertag över regeringsblocket.
	I Sifos mätning har det socialistiska blocket, socialdemokraterna och vänsterpartiet, ökat sitt avstånd till regeringspartierna. Det socialistiska blocket får tillsammans 55 procent av rösterna, varav socialdemokraterna 50,4 procent, och regeringspartierna får endast stöd av 39,3 procent av väljarna.
	Gapet är hela 15,7 procentenheter och Temos mätning ger ett gap på hela 16,0 procentenheter. Tendensen går inte att ta miste på, regeringen har med tre månader kvar till valet inte lyckats vända den negativa trenden i opinionen och läget börjar nu bli akut.
	Detta faktum bekräftas av vänsterpartiets framgångar i opinionen. I Sifo-mätningen noterade partiet en statistiskt säkerställd ökning på 1,1 procentenhet och landar då på 4,4 procent av väljarstödet. Partiet tog ett skutt framåt även i Temos mätning och stannar där precis på tröskeln 4,0 procent.
	Vänsterpartiets riksdagsplats hänger på hur många EU-kritiska socialdemokrater partiet kan suga åt sig. Potentialen är i vart fall mycket god. Socialdemokraternas övertag är dock mer ett resultat av väljarnas vilda förhoppningar om något bättre än ett resultat av den egna politiken.
	Centerpartiet står för den andra av de två statistiskt säkerställda förändringarna i Sifo-mätningen. Partiet minskar från 8,6 till 7,3 procent. Förklaringen är sannolikt extrastämmans ja till EU.






Aldrig mer
ett Gorazde

	Tragedin i Bosnien-Hercegovina verkar att vara utan slut.
	Den "säkra zonen" Gorazde visade sig vara mer osäker än någon annan ort i Bosnien. Världssamfundets skydd av Bosnien visade sig vara obefintlig.
Jordiskt helvete
i staden Gorazde
	Artilleri- och granatregnet över Gorazde i östra Bosnien fortsätter dag efter dag.
	Bosnienserberna fortsätter sitt osedvanligt grymma och utstuderade krig mot en värnlös stad full av civila offer. Den serbiska terrorn verkar inte att känna några gränser. Under tisdagen riktade serberna elden mot stadens sjukhus, ett flyktingläger och andra civila mål.
	I och runt staden Gorazde mördar och lemlästar bosnienserberna muslimska bosnier medan världen tittar på. I Gorazde bevittnar vi en mänsklig katastrof, ett jordiskt helvete.
Serberna är
skyldiga till folkmord
	Bosnienserberna är skyldiga till folkmord.
	Serberna i det som återstår av Jugoslavien är skyldiga till medhjälp till mord, eftersom de direkt och indirekt hjälper den bosnienserbiska krigs- och mördarmaskinen.
	Serberna i och utanför Bosnien agerar totalt hänsynslöst för att etablera ett Storserbien. Metoderna kan mäta sig med Hitlertysklands. Bosnienserbernas överbefälhavare Radko Mladic går fram med samma grymhet som Adolf Hitler.
	Serberna har hittills varit framgångsrika i sitt folkmords- och erövringskrig. De har ockuperat över 70 procent av Bosnien och effektivare än Hitler rensat det "oönskat folk". Trots att serberna hade uppnådde sina primära territoriella mål för över ett år sedan, fortsätter de sitt folkmords- och erövringskrig.
Ryssland tar
avstånd från serberna
	Serberna har sett att omvärlden har bemött den serbiska aggressionen med hårda ord, inte kallt stål.
	Serberna har intagit och börjat den etniska rensningen av Gorazde, en av Förenta nationerna (FN) skyddad stad. När serberna ser att de utan att möta militärt motstånd _ två halvhjärtade flygattacker förändrar inte bilden _ kan utplåna en FN-fredad zon, drar de slutsatsen att de kan fortsätta sitt krig.
	Men kanske har general Mladic och "president" Karadzic till slut gått för långt. Det ryska sändebudet Vitalij Tjurkin har avbrutit sina försök att få till stånd en förhandlingslösning. Han reste hem till Moskva, förklarade att "en grupp bosnienserbiska extremister har drabbats av krigsgalenskap" och krävde att Ryssland skulle sluta att stödja serberna.
	Rysslands president Boris Jeltsin förklarade på tisdagen att serberna inte går att lita på.
	Det verkar som om ryssarna, som av tradition är serbernas allierade, har tröttnat på sina slaviska bröders framfart.
Ryssland måste ställa
sig bakom militära medel
	FN:s generalsekreterare Boutros Boutros-Ghali vill ha möjlighet att utan dröjsmål kunna begära flygbombningar i Bosnien för att skydda FN:s skyddszoner. FN-chefen säger att alla medlemmar av säkerhetsrådet stöder hans begäran.
	Ryssland har ett ansvar för att serberna har kunnat fortsätta sitt folkmord och erövringskrig. Nu måste Ryssland visa ett ansvar för krigets offer, de muslimska och mångkulturella bosnierna som inte vill leva i Storserbien utan i ett fritt och fredligt Bosnien.
	Det är sannolikt bara en förhandlingslösning, som kan få slut på kriget. Men innan vi når dit, måste FN få militära tänder och muslimerna vapen i sina händer för att stoppa folkmordet.
	Därför måste Ryssland omedelbart stödja FN-chefens begäran om flygstöd och på andra sätt visa att man är beredd att sätta militär kraft bakom orden.
	Därför måste FN häva vapenembargot mot Bosnien och snarast undsätta bosnierna med vapen, så de kan försvara sig.
	Världssamfundet måste sätta stopp för nya Gorazde i Bosnien!







Alliansfrihet
bäst för Sverige

	Ska Sverige ansluta sig till den USA-ledda militäralliansen Nato och kasta bort det som finns kvar av svensk neutralitetspolitik?
	Nej, svarar flertalet svenskar.
	Ja, svarar samma konservativa och liberala kretsar som på femtiotalet vurmade för svensk Nato-anslutning och atombomb.
	I dag tar utrikesnämnden ställning till om Sverige ska ta ett steg mot Nato-medlemskap. Det mesta tyder på att nämnden säger ja till det "B-medlemskap" i Nato, som det nya Nato-organet Partnerskap för fred (Partnership for Peace, PFP) erbjuder.
Partnerskap för fred
_ Natos nya väntrum
	I dag står inte medlemskap i Nordatlantiska försvarsorganisationen (Nato) på den utrikespolitiska dagordningen i Sverige. Det gör däremot anslutning till Europeiska unionen (EU) och EU:s militära gren, Västeuropeiska unionen (VEU).
	Därefter kan Nato stå på tur.
	Svenska folket är kritiskt till EU, VEU och Nato. Svenskarna vill inte överge en framgångsrik neutralitetspolitik, som i 180 år har hållit Sverige utanför krig. Därför försöker EU-, VEU- och Nato-anhängarna stegvis avveckla neutralitetspolitiken.
	Ett viktigt steg mot EU-VEU och Nato är PFP.
	USA:s president Bill Clinton ser PFP som ett sätt att ge de forna satellitstaterna i Östeuropa en plats i Nato.
	Nato-vänner i Sverige ser PFP som "ett utmärkt sätt att glida in i Nato bakvägen" (analys i tidningen Expressen 1994-01-09).
	PFP är ett väntrum för länder som vill ta plats i Nato.
Nato bjuder in
Sverige och Östeuropa
	Natos toppmöte, som avslutades på tisdagen, inbjuder bland andra Sverige och de forna satellitstaterna att delta i Partnerskap för fred. Toppmötet uttalade sig också för en utvidgning av Nato _ men inte för dagen.
	"Partnerskapet" handlar om att genomföra fredsbevarande och humanitära operationer men också att delta i Natos militärövningar och stationera svenska officerare i Natos högkvarter i Bryssel.
Centern måste avvisa
"B-medlemskap" i Nato
	Medlemskap i Partnerskap för fred är oförenligt med bibehållen svensk neutralitetspolitik _ "alliansfrihet i fred syftande till neutralitet i krig". En svensk PFP-anslutning är inget problem för moderata samlingspartiet och folkpartiet liberalerna; de har länge velat överge alliansfriheten.
	En Nato-anslutning via PFP borde dock vara ett stort problem för socialdemokraterna och än mer för centerpartiet, som hävdar neutralitetspolitikens tidlösa värde.
	Socialdemokraterna verkar dock inte att se några problem. Pierre Schori har uttalat sig för svensk anslutning till PFP.
	Centern måste rimligen se det omöjliga i att hävda alliansfrihet och samtidigt ansluta sig till en militärallians (Nato), om än i lösare form än fullt medlemskap.
	Nordens mest utrikespolitiskt erfarna centerpolitiker, Finlands förre utrikesminister och nuvarande presidentkandidat Paavo Väyrynen, avvisar PFP-medlemskap med hänvisning till att det inte skulle bevara neutralitetens trovärdighet. Olof Johansson och centern måste dra samma slutsats.
Vänta med riksdagsbeslutet
Låt folket säga sitt först
	Partnerskap för fred är sannolikt det sämsta säkerhetspolitiska alternativet för Sverige. Partnerskapet ger inte det fulla Nato-medlemskapets försvarsgarantier. Det ger inte EU:s säkerhetspolitiska skydd. Det ger inte alliansfrihetens beprövade säkerhet.
	Bäst för Sverige är att hålla fast vid den framgångsrika neutralitetspolitiken, utveckla goda relationer till supermakterna Ryssland och EU samt fortsätta att spela en aktiv, självständig och konfliktförebyggande roll inom Förenta nationerna (FN), Europeiska säkerhetskonferensen (ESK) och andra fora. 
	Dessutom bör Sverige undersöka om ett fördjupat nordiskt samarbete, även på det säkerhetspolitiska området, kan bidra till att öka stabiliteten i vår del av Europa och världen.
	Den EU-vänliga majoriteten i riksdagen bör visa respekt för folkviljan genom att vänta med beslut om "B-medlemskap" i Nato tills folkomröstningen om EU är över.

bildtext:
Militäralliansen Nato erbjuder Sverige och andra länder "B-medlemskap" i form av anslutning till "Partnerskap för fred". Sverige bör avvisa inviten och hålla fast vid den alliansfrihet som i 180 år har gett Sverige fred och frihet.




Allt mer
talar för
c-nej till EU

	Det jäser i centerleden i EU-frågan. Under den gångna helgen har Gävleborgscentern och tre andra centerdistrikt sagt nej till EU-medlemskap. Jämtlandscentern sade nej till EU förra helgen. Ytterligare fyra distrikt genomför medlemsomröstningar om EU, där det mesta talar för att medlemmarna säger nej.
	Mot bakgrund av detta talar allt mer för att det blir centernej till EU.
Övertygande nej
	När Jämtlandscentern avvisade svenskt EU-medlemskap, var det ingen överraskning. Jämtlandscentern tog tidigt ställning mot EU-anslutning. Det enda som förvånade var att nej-majoriteten var så stor. 90 procent av ombuden sade nej till EU.
	I Gävleborg förväntade sig många ett nej, eftersom distriktet tidigt intog en kritisk EU-hållning. När Gävleborgscentern förde ut EU-frågan till medlemsomröstning, blev det nej. Majoriteten blev dock större än väntat: 73 procent sade nej, 26 procent ja, 1 procent "vet ej".
	Trots det klara utslaget, och trots att betydligt fler röstade i EU-omröstningen (2 031 medlemmar) än medlemsomröstningen om vilka man ville ha på valsedlarna, försökte EU-anhängarna trumfa igenom ett ja på stämman.
	De misslyckades. Stämman fastställde EU-omröstningens resultat. Med röstsiffrorna 116 mot 54 blev det centernej till EU i Gävleborg. 68 procent av ombuden sade därmed nej till EU.
Överraskande nej
	Om nej-besluten i Jämtland och Gävleborg var väntade, så var de desto mer överraskande i Jönköping, Bohuslän och Göteborg.
	I Jönköping sade 52 procent av ombuden nej till EU. Distriktsstämman gick emot en nästan enig distriktsstyrelse.
	I Bohuslän sade stämman med 62-procentig majoritet nej till EU. Stämman gick emot en bred majoritet i styrelsen.
	I Göteborg kom den verkliga skrällen. 73 procent av ombuden sade nej, 18 procent ville inte att centern skulle ta ställning och resten lade ner sina röster.
	I Ångermanland, Medelpad, Dalarna och Kronoberg pågår medlemsomröstningar. Det mesta talar för att medlemmarna i dessa distrikt säger nej till EU.
C-väljarna mot EU
	I många distrikt har det varken varit stämmobeslut eller medlemsomröstningar om EU. I flertalet distrikt vet vi därför inte vad centermedlemmarna tycker i denna viktiga fråga.
	Statistiska centralbyråns omfattande EU-undersökningar ger dock klart besked om vad centerväljarna tycker. Enligt SCB:s senaste mätning säger 58,3 procent av centerväljarna nej, 17,5 procent ja och 24,2 procent "vet ej". Av de centerpartister som har bestämt sig, säger alltså 77 procent nej till EU-anslutning.
	Det är möjligt att centerns EU-motståndare är något färre i dag. SCB gjorde sin mätning i november 1993. Sedan dess har EU-motståndet i Sverige minskat något. Inget tyder dock på annat än att EU-motståndarna i centern är i mycket klar majoritet.
EU delar horisontellt
	När ett parti är splittrat i en sakfråga, brukar delningen löpa vertikalt: Ja- och nej-sägarna finns då på alla nivåer i partiet.
	Så är det inte med EU-frågan. EU delar partierna horisontellt: Ja-sägarna finns i partitoppen, nej-sägarna i partibasen.
	Denna horisontella delning är mycket tydlig inom centern, både på riks- och distriktsplanen.
	Partitoppen på riksplanet _ partistyrelse och riksdagsgrupp _ säger med få undantag ja till EU.
	Partitoppen på distriktsplanet _ distriktsstyrelse, kommunalråd och landstingsråd _ säger i allmänhet ja.
	Gävleborgscenterns stämma illustrerar denna horisontella delning. I debatten på ja-sidan deltog alla tre nuvarande/tidigare riksdagsledamöter samt två av tre kommunalråd eller motsvarande och fyra av sex distriktsstyrelseledamöter som tog ställning för eller emot EU.
Kan spränga centern
	Den horisontella delning av centern i EU-frågan kan bli farlig för partiet. Dels så delar den centern på "fel" ledd. Dels så diskuterar EU-motståndarna EU i ett centerideologiskt perspektiv, där de avvisar EU av ideologiska skäl.
	EU-frågan håller på att få en sprängkraft i centern, som partisekreterare Åke Pettersson knappast har räknat med. På påskafton sade han i en tidningsintervju (SvD) att "allt talar för att centern säger ja till EU". Det gör det inte längre.
	Om centerns partitopp på riks- och distriktsnivå driver en EU-linje mot medlemmarnas och väljarnas vilja, kan det gå riktigt illa för centern.
	Det som kan förhindra att EU-frågan får farlig sprängkraft i centern är att centertoppen verkligen lyssnar på vad centermedlemmarna tycker om EU och att Olof Johansson lever upp till sitt motto för det interna partiarbetet, "förankrad politik". Detta kan partitoppen knappast göra på annat sätt än att fråga medlemmarna, som Gävleborgscentern har gjort.

Jörgen Bengtson är HT:s chefredaktör.




andraledare 931207

Allvarligt menad s-invit?

	Det är nödvändigt med breda politiska uppgörelser i Sverige, som ger stabilitet åt den ekonomiska politiken, men finns det intresse för det från socialdemokraternas sida?
	Det är tveksamt. Trots att socialdemokraterna _ med sin avreglerings- och EU-anpassningspolitik fram till valet 1991 _ bär huvudansvaret för Sveriges prekära ekonomiska situation, tar de inget vidare ansvar för att hjälpa till att lotsa Sverige ur krisen.
	När socialdemokrater talar om en koalitionsregering med socialdemokraterna och ett eller flera mittenpartier efter nästa val, finns det skäl att vara skeptisk.
	Socialdemokraternas ekonomisk-politiske talesman och tilltänkte finansminister, Göran Persson, talade i helgen om en s-fp-c-regering. Partisekretare Mona Sahlin svarade att hon hellre vill att socialdemokraterna i regeringsställning ska göra upp med folkpartiet liberalerna och centerpartiet i enstaka frågor i riksdagen.
	Om Göran Persson och Mona Sahlin menar allvar med tal om samverkan över blockgränserna, vare sig det sker i regering eller riksdag, får de allt visa det före valet i konkret riksdagsarbete. Vi har sett allt för mycket av socialdemokratiskt nej-sägeri för att ta en sådan som Göran Persson på allvar.
	Det är handlingar som räknas, inte ord, Göran Persson!


ordet fritt 931001

Alternativ till EG svarar Hammar

	Föreningen Alternativ till EG är inte, som Per Hammar tror, en kampanjorganisation mot EG-medlemskap. Alternativ till EG är en förening av publicister och samhällsdebattörer, som vill stimulera en allsidig och kritisk EG/EU-debatt. Föreningens syfte är, enligt dess stadgar, att "debattera Europafrågor och kritiskt belysa EG/EU".
	Föreningen har medlemmar i olika politiska läger, från kds till vänsterpartiet, och med olika uppfattning i fråga om EG-medlemskap.
	Föreningen tar inte ställning för eller mot medlemskap, vilket framgår av såväl föreningens stadgar som den skrift, "Ge Norden en chans!", som Per Hammar säger sig ha läst. Däremot vill föreningen medverka till att ge kvalificerade röster en plattform i den offentliga debatten, vilket Alternativ till EG:s skriftserie är ett uttryck för.
	Jörgen Bengtsons inlägg om ett nordiskt statsförbund som alternativ till EG-medlemskap är ett kvalificerat inlägg. Denna första titel i Alternativ till EG:s skriftserie kommer under hösten och vintern att följas av flera, bland annat om nationalstaten, regionalpolitiken i EG-perspektiv och vad EG-medlemskap innebär för svensk ekonomi.
	Författarna till dessa skrifter står själva för sina inlägg. Innehållet i skrifterna är alltså inte uttryck för Alternativ till EG:s uppfattning, vilket uttryckligen står i skrifterna.
	Per Hammar tolkar Jörgen Bengtsons skrift som en viss potentat läser Bibeln. Den som läser "Ge Norden en chans!" vet att Bengtson är mot inskränkt nationalism och för internationellt samarbete.
	Utöver detta vill han fördjupa samarbetet i Norden inom ramen för ett nytt Nordek. Bengtson beskriver Norden som en naturlig gemenskap med mycket som förenar: geografi, historia, kultur, religion, språk, folk, ekonomi, lagar, värderingar, folkstyre och samhällsmodell. Hans skrift är värd en seriös debatt, oberoende vad man tycker i EG-frågan.
	Alternativ till EG vill på olika sätt kanalisera intressanta inlägg i EG-debatten. Vi tänker fortsätta att ge våra bidrag till en pluralistisk och seriös EG-debatt, även om det upprör Per Hammar.

Lotta Gröning
ordförande för Alternativ till EG
Luleå

tredjeledare 940503

Ankungen Ljusdal blir en svan

	Ljusdals centrum har inte varit någon estetisk fullträff. Politiker och allmänhet har länge diskuterat hur centrum ska bli mer attraktivt, men det har saknats pengar. På måndagen kom dock glädjebeskedet, som många väntat på.
	Näringslivet, Ljusdals kommun och landstinget kommer att med en tredjedel var satsa totalt 1,3 miljoner kronor på att rusta upp köpingens kärna. Bland annat kommer det gamla kvarteret Klara-Mors att byggas upp på nytt.
	Tillsammans med renoveringen av Wienerkafeet och det gamla bryggeriet kan denna satsning göra ankungen till en svan. En satsning på stadsmiljön är en god investering, som ger god återbäring i trivsel och mindre skadegörelse.






Anne Enger
charmar alla

	"Jag lovar närkamp i stortinget om EG-anpassningen av Norge", säger en överlycklig och samlad Anne Enger Lahnstein, när jag lyssnar till henne på senterpartiets valvaka i Oslo.
	Den norska senterledaren skrev politisk historia i Norge och Norden, när hon lyfte sitt parti från 6,5 procent i stortingsvalet 1989 till 16,5 procent i årets val. I ett slag tredubblar hon senterns stortingsgrupp från 11 till 32 mandat och gör lilla sentern till stortingets största parti efter socialdemokraterna!
	Arbeiderpartiet vann visserligen kampen om regeringsmakten, men sentern vann kampen om nya väljare.
Centerideolog
	Jag har träffat Anne Enger Lahnstein flera gånger och är, liksom de flesta, charmerad av henne. Denna vackra, 43-åriga kvinna har både yttre och inre charm. Men det är naturligtvis mer än charm, som har gjort henne till valets drottning och mediernas älskling.
	Hon är en skicklig politiker, som talar så folk förstår och sätter in centerns ideologi och dagspolitik i ett större perspektiv. Med stor skicklighet använder hon EG-frågan för att fokusera på centerpolitiken och förklara hur ett medlemskap skulle förändra den norska samhällsmodellen i grunden.
	"EG-frågan handlar om vilket samhälle vi vill ha, om vi vill ha ett levande folkstyre eller centralism och ohämmad marknadsekonomi", har hon upprepat under valrörelsen.
	Jag är full av beundran för denna kvinna, som med en klarsynt strategi och otrolig energi har gjort det minsta centerpartiet i Norden till den ideologiskt starkaste länken i den nordiska centerrörelsen.
Attraktiv kvinna
	Vem är hon, Anne Enger Lahnstein, kvinnan som har fört senterpartiet till den största valframgången i partiets 73-åriga historia?
	Till det yttre är hon en liten, smäcker och närmast späd kvinna med lätt rufsat, blont hår. Hon har nära till skratt men också till tårar. Hon beskriver sig själv som en "känslomänniska med kort stubin och tunn hud".
	Hon är en flickaktig, attraktiv kvinna, som inte ser ut som den starka ledare som statsminister Gro Harlem Brundtland är. Det är Anne.
	Till skillnad från Gro är Anne en kvinna, som folk i allmänhet också tycker om, och som har lätt att komma människor inpå livet. I valrörelsen hade Anne en naturlig direktkontakt med väljarna, vilket Gro inte har med sin arroganta stil.
Mycket karisma
	Anne Enger Lahnstein är engagerad, temperamentsfull och viljestark. Hon har en karisma, som få trodde att den lilla späda sjuksköterskan från landet skulle besitta.
	Hon är den enda norska politiker, som verkligen kan sälja sitt parti med hjälp av den egna framtoningen.
	Anne Enger Lahnstein är populär över partigränserna. Hon har gett sentern en ny profil och för första gången gjort de gamla bondepartiet till ett parti som även stadsbor kan identifiera sig med och rösta på.
	Hon är flickan från landet, som kom till staden, blev politiskt aktiv och tog över ett håglöst parti med bottensiffror i opinionsmätningarna.
Tidigt mot EG
	Hon säger själv att hon "kröp sakta och försiktigt in i politiken" för drygt 20 år sedan. EG, miljö, decentralisering och värnet om "den lilla människan" gjorde henne till centerpartist.
	Anne Enger föddes den 9 december 1949 i ett lantbrukarhem i Trögstad i Östfold fylke. Fadern Knut Enger var bonde, modern Aslaug Olberg kyrkvaktmästare. Hon har en bror som har tagit över fädernegården och två andra syskon.
	Hon tog studenten 1968, flyttade som nittonåring till Oslo, utbildade sig till sjuksköterska 1972 och till socionom och diakon 1975.
	Samma år gifte hon sig med högskolelektor Geir Lahnstein. De har två barn tillsammns, Espen och Kristin.
	Paret separerade förra året.
Spikrak karriär
	Anne Enger Lahnstein blev politiskt aktiv i "Folkeaksjonen Nei til EF" och stod 1972 på den segrande nej-sidan i folkomröstningen om EG.
	Hennes abortmotstånd gjorde henne 1978_79 till ledare för "Folkeaksjonen mot fri abort".
	1979 blev Anne Enger Lahnstein aktiv i sentern i Oslo. Året därpå blev hon ordförande för sentern i huvudstaden.
	1983 blev hon vice partiordförande i sentern och engagerade sig i partiprogramsarbete och den ideologiska debatten.
	1985 tog hon steget in i stortinget som ledamot för Akershus fylke, länet som omger Oslo, där hon bor. Fyra år senare blev hon vald till gruppledare för sentern i stortinget.
	1991 tog hon över som partiordförande efter Johan J Jakobsen _ som tog över hennes gamla uppdrag som gruppledare!
	I år ledde hon sentern till jordskredssegern i stortingsvalet.
	Lägg namnet Anne Enger Lahnstein på minnet. Efter ett norskt nej i en folkomröstning om EG/EU-medlemskap är hon den naturliga kandidaten till posten som statsminister.

Jörgen Bengtson är HT:s chefredaktör.




Arvode
eller inte
till Högström?

	Socialdemokraterna i Gävleborg sliter med frågan om de ska betala ut ett arvode till sin ordförande eller inte. Debatten om arvode _ i synnerhet med förledet "konsult" _ rör upp känslor och skymmer sakfrågan: Ska ordförande i en stor organisation få någon form av ersättning för sitt arbete? Ska han eller hon behöva ta av egna pengar för att fullgöra sitt uppdrag?
	Detta har tidigare inte varit något problem inom, eftersom s-distriktets ordförande alltid varit personer som kunnat gå från sina arbetsplatser utan löneavdrag eller inkomstförlust.
Ny situation för s
	Situationen blir en annan om partiet har en ordförande, som är privatanställd eller egenföretagare. Det fick länets socialdemokrater, när de valde Kenth Högström till ordförande.
	Förra året tog Kenth Högström ledigt 17 dagar från arbetet på Siab AB, dels i form av tjänstledighet, dels i semesterdagar, säger han till HT. Under dessa dagar fullgjorde han uppdrag, bland annat som ombud på partikongressen i Göteborg.
	Socialdemokratiska partidistriktet betalade hans förlorade arbetsinkomst under 17 dagar, totalt 24 000 kronor plus sociala avgifter. Någon betalning utöver detta har han inte fått.
	I praktiken har alltså Kenth Högström haft ett arvode som ordförande på 2 000 kronor per månad, dock utan att detta har gett honom någon privat kassaförstärkning.
Centern har arvode
	Olika partier har olika praxis för arvode och liknande.
	Socialdemokraterna i Gävleborg har inga fasta arvoden till ordförande eller distriktsstyrelse. Däremot får de som måste ta ledigt från jobbet för att vara med på sammanträden, kongresser, etcetera ersättning för förlorad arbetsinkomst. Partiet har ingen övre gräns för hur mycket det betalar ut.
	Centerpartiet, länets näst största parti, följer andra principer. Distriktsordförande har ett arvode på 8 000 kronor per år, de två andra AU-ledamöterna 3 500 kronor vardera. Sammanträdesarvode utgår för förlorad arbetsinkomst med 300 till 656 kronor per dag. Ombud till centerns riksstämmor (kongresser) får inte ersättning för förlorad arbetsinkomst.
	Moderata samlingspartiet, länets tredje största parti, har inga fasta arvoden eller sammanträdesarvoden.
Ideellt arbete
	Problemet för socialdemokraterna är att de i modern tid aldrig har haft någon "hederligt" arbetande ordförande.
	Missförstå mig inte. Jag förringar inte ordförande som varit riksdagsledamöter, landstingsråd eller kommunalråd och deras arbete. Men dessa yrkespolitiker har inte samma arbetsvillkor som privatanställda eller företagare, som vanligen inte kan gå ifrån sina arbetsplatser utan löneavdrag eller inkomstförlust.
	När socialdemokraterna fick en direktör till ordförande blev läget annorlunda. Skulle han få ersättning för inkomstförlust i arbetet som ordförande och i så fall med hur mycket?
	S-distriktet löste detta genom att ersätta Kenth Högström för de tjänstledighets- och semesterdagar han tog ut för att fullgöra sitt ordförandearbete. Utöver dessa dagar vet jag att varje hårt arbetande ordförande lägger ner massor av ideellt och helt oavlönat arbete på kvällar, nätter och helger.
Företagare problem
	Under 1994 blir Kenth Högström sannolikt egenföretagare. Då blir det inte lika lätt att ersätta förlorad arbetsinkomst.
	Företagare debiterar högre timpenning än vad löntagare får i timlön. Företagarens timdebitering ska täcka kostnad för egen lön och eventuell lön till anställd, sociala avgifter, semester, resor, utbildning, lokal, utrustning, material, med mera.
	Om företagarens normala timdebitering skulle ligga till grund för ersättning för förlorad arbetsinkomst, skulle det bli dyrt för berörd organisation. Sjukpenningen duger inte heller alltid som grund, eftersom den ofta inte speglar denna timdebitering.
	Alltså återstår att komma överens om en schabloniserad ersättning, ett arvode av lämplig storlek. Detta är inget märkligt. Gävleborgscentern betalar ut ett fast arvode till sin ordförande, om än på lägre nivå än vad s-distriktet gjorde 1993.
Hyfsa debatten
	Gävleborgs s-distrikt har en ordförande, som med en visshet gränsande till sannolikhet blir egenföretagare under 1994. Jag ser inget konstigt i att distriktet betalar ett arvode till honom inom samma ekonomiska ram som när han var Siab-anställd.
	Så vitt jag förstår är det detta som Kenth Högström begär och som "konsultarvodesdebatten" borde handla om.
	Hälsingland och Sverige behöver fler entreprenörer och företagare som ger sig i kast med politiken, vare sig de heter Kenth Högström eller något annat.
Jörgen Bengtson är HT:s chefredaktör.





Atlantbanan lyft
för Hälsingland

	Om det vill sig väl, kan Bollnäs och Ljusdal få snabbtåg till både Stockholm, svenska fjällen och norska atlantkusten. Kravet på att rusta upp järnvägssträckan Stockholm_Östersund_Trondheim och trafikera den med moderna snabbtåg får allt större stöd.
	Förra veckan kom en studie från konsultföretaget Transek, som bekräftar att en sådan satsning är lönsam.
	Samtidigt blev det klart att Lars-Ivar Hising, Gävleborgs förre landshövding, blir statens förhandlare om upprustningen av Norra stambanan. Nästa vecka träffas politiker längs banan för att bland annat diskutera vilka ekonomiska bidrag berörda kommuner och län kan ge för att stödja en satsning på Atlantbanan.
Nya snabbtåget X 2000
även på Norra stambanan
	Kravet på en upprustning av Norra stambanan från Gävle till Östersund är gammalt. Det nya är att länsstyrelserna i Gävleborgs och Jämtlands län i april i år kom med förslag på att "förlänga" banan till Trondheim. Rälsen finns, däremot ingen planerad banupprustning eller snabbtågsplaner.
	Gävleborg och Jämtland kräver att riksdagen anslår extra pengar i upprustning av Norra stambanan och att Statens järnvägar (SJ), i samarbete med norska SJ (NSB), låter det planerade snabbtåget X 2000 på sträckan Stockholm_Östersund gå vidare till Trondheim.
	Atlantbanan Stockholm_Trondheim skulle ge många fördelar: Kortare restider, utvidgad regional arbets- och studiemarknad, bättre förutsättningar för näringslivsutveckling i Hälsingland, ökad närhet till flyget på Arlanda, isfri atlanthamn i Trondheim, bättre möjligheter för vinterturism i Jämtland och närhet till Norges näst största industri- och utbildningsstad, Trondheim.
Dubbla snabbtågslinjer
bingo för Hälsingland
	I dag tar det över elva timmar att åka tåg mellan Stockholm och Trondheim. Turerna är få. Det är inget alternativ för andra än flygrädda, tågnostalgiker, turister och folk med gott om tid.
	Tåget mellan Stockholm och Östersund tar fem och en halv timmar, vilket gör att det har svårt att konkurrera med flyget.
	Med en måttlig banupprustning går det att kapa restiden Stockholm_Östersund med en och en halv timma till strax under fyra timmar (3:58). Restiden Stockholm_Trondheim krymper med över fyra timmar, från drygt elva (11:13) till under sju (6:55).
	För Hälsingland skulle Atlantbanan bli bingo. De tre kustkommunerna får snabbtåg Stockholm_Sundsvall 1994. Med snabbtåg på Norra stambanan skulle även inlandskommunerna få snabbtågets fördelar. Snabbtåget skulle minska restiden Ljusdal_Stockholm till strax under två och en halv timmar (2:28). Bollnäs_Arlanda skulle ta cirka en och en halv timma (1:40).
Snabbtåg
lönsam affär
	Frågan är då om det är realistiskt att räkna med snabbtåg Stockholm_Trondheim via Norra stambanan, och om det är lönsamt.
	Ja, definitivt! Satsningen är samhällsekonomiskt lönsam och kräver relativt små investeringar.
	Enligt konsultföretaget Transek räcker det att investera 1,35 miljarder kronor extra på Norra stambanan och Mittbanan för att kunna köra snabbtåg till Trondheim. Investeringen ligger ovanpå banverkets planerade upprustning av sträckan Gävle_Storlien på 1,4 miljarder, vilken ingår i verkets förslag till stomnätsplan.
	En investering på 1,35 miljarder kronor ger en årskostnad på 75 miljoner. Samhällets vinst på insatt kapital blir cirka 100 procent i form av ökade trafikintäkter, restidsvinster och trafiksäkerhet, enligt Transeks alternativ två. Det rymmmer tre dagliga snabbtåg till Trondheim, ytterligare två till Östersund, tre lokdragna tåg Stockholm_Östersund och fyra regionaltåg Sundsvall_Storlien.
Lägg in Atlantbanan
i banverkets nya plan
	Transek använder banverkets analysmodell (BVH 106) för att beräkna samhällsekonomisk lönsamhet. Transek har även gjort en alternativ kalkyl, som räknar med lägre samhällsnytta av järnvägsinvesteringar. Enligt denna mer pessimistiska kalkyl väger samhällsnyttan i stort sett upp kostnaderna.
	Transeks studie mynnar ut i en maning till banverket att "inlemma Atlantbanan i utbyggnadsplanerna vid nästa revidering av investeringsplanen" och till SJ och NSB att trafikera Atlantbanan.
	Vi instämmer och hoppas att regeringen, riksdagen, banverket och SJ-SNB gör det samma. Snabbtåg för personer och gods Stockholm_Trondheim öppnar för helt nya möjligheter att knyta samman mellersta Skandinavien. Det tåget får vi inte missa.

bildtext:
Atlantbanan skulle ge stora delar av Sverige direktförbindelser med atlantkusten, minska södra Norrlands avstånd till Stockholmsregionen och öppna en ny arbets-, studie- och turistmarknad för bland annat Hälsingland.


teckningen 931016
TECKNINGEN
Samtidigt som arbetslösheten ligger på en rekordhög nivå slår den svenska aktiebörsen alla tiders rekord. Aktieägarna har köpt sig fria från de ekonomiska gravitationslagarna, medan den stora skaran arbetslösa blir allt tyngre i fötterna.



teckningen 931009
TECKNINGEN
Ny demokrati har problem, både på lokal- och riksplanet. I Hälsingland har det varit en faslig karusell på ny demokratis fullmäktigestolar i Hudiksvall, Nordanstig, Ljusdal och Söderhamn och rader av uppmärksammade avhopp. I riksdagen har fyra ledamöter hoppat av, senast Anne Rehnman som i måndags blev "politisk vilde". Direktör Ian Wachtmeister driver partiet som ett företag, men vad blir kvar av nyd-kakan, när bit efter bit försvinner?





Avreglering
på fel spår

	Regeringen vill släppa konkurrensen fri på järnvägsspåren. Från och med 1995 ska vem som helst kunna konkurrera med Statens järnvägar (SJ) på hela det svenska järnvägsnätet.
	Regeringens avregleringståg rullar vidare. Efter avregleringen av taxi, flyget, telenätet och posten är det nu dags för järnvägen.
	Bolagiseringen av SJ får vänta till 1997.
Odell tror avreglering
ger bättre järnvägstrafik
	Regeringen tycker inte att SJ är tillräckligt effektivt och kundanpassat Avregleringen ska lösa dessa påstådda problem.
	"En avreglerad, kundanpassad järnväg gör att allt fler väljer detta transportsätt före andra", sade kommunikationsminister Mats Odell (kds), när han på onsdagen lade fram förslaget om järnvägens avreglering.
	Vem som helst ska kunna trafikera järnvägsnätet. SJ blir skyldigt att låta konkurrenterna utnyttja stationer och andra gemensamma funktioner till självkostnadspris. SJ ska också hyra ut lediga lok, vagnar och annat till konkurrenterna.
	SJ fortsätter att ansvara för trafikledningen. SJ blir skyldigt att trafikera bandelar, som inget privat företag vill utnyttja.
	En ny tillsynsmyndighet ska bland annat fördela bankapacitet och se till att SJ inte missbrukar sin starka ställning.
	Banverket och järnvägsinspektionen fortsätter som tidigare.
Nittiotalet blir
järnvägens årtionde
	Mats Odell tror inte att det blir problem att konkurrera på spåren. Det tror vi, eftersom 90 procent av alla järnvägssträckor är enkelspåriga och tågen ska samsas på samma spår. Det går inte att jämföra järnvägen med andra trafikslag.
	Mats Odell gör detta fel. Han jämför med flyget men tänker inte på att det enda flygplanen delar är start- och landningsbana.
	"1990-talet ska bli järnvägens årtionde", lovar Mats Odell.
	Det håller vi med om. Staten har aldrig i modern tid satsat lika mycket på järnvägen som nu. 1993 anslog riksdagen 40 miljarder kronor för att bygga ut och modernisera järnvägen.
	Det är bra men räcker inte. Det behövs inte bara mer pengar till järnvägen, utan det gäller också att få bra valuta för dem.
SJ är effektivt
och på rätt spår
	En hel del talar för att ett bevarat SJ-monopol på rikstäckande person- och godstrafik ger bäst valuta för pengarna. Vi tror att detta bäst samlar järnvägens resurser i den hårda konkurrensen med flyg, bussar, bilar och lastbilar. SJ är nämligen inte utan konkurrens, vilket avreglerna tycks tro.
	SJ är inte heller ett misskött företag, vilket avreglerarna antyder. SJ är ett av världens effektivaste järnvägsföretag. SJ går _ till skillnad från nästan alla dess motsvarigheter _ med vinst. Det gör SJ genom att ta vara på järnvägens stordriftsfördelar och möta framtiden offensivt.
	SJ är på rätt spår men har alltjämt problem. Det räcker med att peka på ständiga förseningar, dålig turtäthet, få lågprisavgångar, indragna nattåg, långa biljettköer och dålig matservering.
Avreglerad järnväg kan
slå sönder trafiksystem
	Det viktiga med SJ är ändock att det rör sig i rätt riktning. Satsningen på snabbtåget X 2000 är ett sådant exempel. Här fungerar nästan allt till belåtenhet.
	SJ behöver mer tid för att utveckla X 2000-tågen, sätta in dem på flera sträckor och i större antal. SJ behöver också tid och råd att parallellt med detta modernisera tågtrafiken i övrigt.
	Allt detta kan bli svårt med konkurrens på spåren i sin helhet. Konkurrensen kan slå sönder sammanhängande trafiksystem, leda till dyrare biljetter på sträckor som inte är konkurrensutsatta och i ett senare skede till nya monopol och högre priser på sträckor som SJ till en början skulle få tågkonkurrens på.
	På lokal och regional nivå ser vi däremot utrymme för konkurrens, eftersom det här kan finnas smådriftsfördelar.
	En förnuftig avreglering av järnvägen kan därför vara att avreglera lokal och regional trafik, åtminstone på vissa sträckor, men behålla regleringen på övriga och nationella sträckor.

bildtext:
Regeringen vill avreglera järnvägstrafiken. Detta riskerar att slå sönder sammanhängande trafiksystem, försena snabbtågsutbyggnaden och öka biljettpriserna på olönsamma linjer.


andraledare 931119

Än är snuset inte räddat

	Hur många gånger har inte Sveriges EG-förhandlare och EG/EU-anhängare triumferande förklarat att snuset är räddat. Och hur många gånger har det inte visat sig att snuset inte alls är räddat, eftersom EU betraktar snuset som ett större hot mot folkhälsan än alkohol.
	Häromveckan trodde alla att snuset var räddat _ tills EU-kommissionen grep in och sade att det bara var tal om en femårig dispens från EU:s snusförbud. Återigen fick svenskarna klart för sig att undantag från EU:s regler i princip är omöjliga att få; det är bara tidsbegränsade övergångsregler, som det kan gå att förhandla fram.
	I onsdagskväll kom nästa kalldusch för snuset. Frankrike reserverade sig mot att ge Sverige dispens från EU:s snusförbud. Frågan förs nu vidare till diskussion på tjänstemannanivå inom EU.
	Snusfrågan handlar om mer än rätten att stoppa in en fuktig, finmalen tobaksbuss under överläppen. Det handlar om vi i Sverige ska ha rätt att bestämma över oss själva i stort och smått. När vi inte ens får bestämma i smått, om till exempel snus, vem tror då att vi får bestämma i stort, till exempel om en egen alkohol-, miljö-, energi-, finans-, penning-, utrikes- och försvarspolitik!






Ännu en budget
med glädjekalkyl
	
	Socialdemokraterna presenterade på tisdagen sin skuggbudget, det vill säga partiets alternativ till regeringens kompletteringsproposition. Gemensamt för dessa båda budgetförslag är dess konstruktörers övertro till budgetarnas förmåga att skapa tillväxt och ökade investeringar.
	Den socialdemokratiska budgeten uttalar också en klar vilja att skapa en plattform för samarbete i politiken och på arbetsmarknaden.
	Detta lär nog stanna enbart vid en förhoppning efter att ha hört finansutskottets ordförande Per-Ola Erikssons (c) reaktioner på socialdemokraternas budgetförslag.
Fel sänka skatten för
företag enligt s-modell
	Eriksson anser att budgetförslaget är ordrikt, innehållslöst och fullt av motsägelser. Han kallar budgetförslaget för en uppföljning av förstamajtalen.
	Socialdemokraterna vill minska företagsbeskattningen med sex miljarder kronor. På detta sätt angriper man inte problem som för låg investeringsnivå i näringslivet. Sverige har redan ett av Europas gynnsammaste skatteregler för företag. Vad Sverige behöver är riktade insatser till små och medelstora företag.
	Socialdemokraternas sex miljarder kronor skulle göra mycket större nytta om de gick till exempelvis en investeringsfond för småföretag.
Regeringen stänger
samförståndsdörren
	Socialdemokraterna slår på trumman och hävdar att partiets budget sparar många miljarder mer än de 20 miljarder regeringen avser att spara genom sin vårbudget. Socialdemokraterna hävdar att deras budget förbättrar statsfinanserna med tio miljarder kronor.
	Omkring hälften av dessa besparingar ska komma från de återstående resurserna i löntagarfonderna samt utförsäljningar av de statliga andelarna i förvaltningsbolagen Atle och Bure. Detta är kortsiktiga förstärkningar av budgeten, som på lång sikt ger knappt märkbara effekter.
	Per-Ola Eriksson är kritisk till socialdemokraternas engångsbesparingar men idkar ingen självkritik i detta ärende. Faktum är att regeringen skjuter merparten av sina besparingar på framtiden.
	Visst är det lite märkligt att Per-Ola Eriksson, på frågan från HT om det inte finns något positivt i tisdagens budgetförslag, svarar att det var ju mycket fina ord. Per-Ola Erikssons svar visar tyvärr att han för länge sedan stängt sin dörr till samförståndets ljusa rum.
Bra s-satsning mot
ungdomsarbetslösheten
	Oavsett vad Per-Ola Eriksson säger har socialdemokraterna presenterat ett konstruktivt förslag mot arbetslösheten bland ungdomar. Partiet vill satsa två miljarder kronor på att sätta ungdomar, i första hand under 25 år, i arbete.
	Tanken är att ungdomar under 25 år ska få en garanti om att inte behöva gå arbetslösa mer än 100 dagar i sträck. Kommunerna kommer att tilldelas medel för denna satsning. Förslaget rymmer visserligen många frågor beträffande genomförandet, men det viktiga är att det kommer till en kraftsamling mot ungdomsarbetslösheten.
	Denna åtgärd står dessvärre i konflikt med ungdomspraktiken, enligt Per-Ola Eriksson. Det må så vara, men han bortser då från att ungdomspraktiken inte var tänkt som en permanent lösning.
	Socialdemokraternas jobbgaranti skulle kunna skapa en grund för samarbete åtminstone i denna så viktiga fråga. Vi beklagar att Per-Ola Eriksson har bestämt sig för att detta inte är möjligt.

bildtext
Socialdemokraternas ekonomiske talesman Göran Persson (bilden) presenterade på tisdagen en budget med ännu värre glädjekalkyler än de regeringen presenterade i sin vårbudget.







Ännu en strid om
regionalpolitiken

	Regionalpolitikens vara eller inte vara har varit en stor stötesten i EU-förhandlingarna. Som en inte helt oväntad bieffekt av att EU-avtalet nu är klart följer ännu en regionalpolitisk debatt. Ännu en gång bekänner folkpartiet liberalerna och moderata samlingspartiet färg i regionalpolitiken.
	De anser att Sverige nu inte behöver öka de nationella regionalpolitiska anslagen med anledning av att Sverige vid ett eventuellt EU-medlemskap kommer att få regionalpolitiskt stöd från EU.
	Mot denna uppfattning står centerpartiet, som tvärtom vill bygga ut det regionalpolitiska stödet i Sverige med motivet att endast en utveckling i hela Sverige kan få landets ekonomi i balans, vilket är en riktig uppfattning.
AMS-pengar till
infrastrukturen
	Striden gäller i första hand ett förslag från arbetsmarknadsminister Börje Hörnlund om att överföra pengar från arbetsmarknadsstyrelsen (AMS) till länsstyrelserna, där de ska användas till infrastrukturinvesteringar. Förslaget skulle innebära en överföring av i runda tal 325 miljoner kronor per år.
	Denna summa utgör ändå bara ett litet inslag i det som Hörnlund kallar den lilla regionalpolitiken, vilken totalt omsluter tre miljarder kronor. Till detta kommer den så kallade stora regionalpolitiken, som innehåller långsiktiga infrastruktursatsningar på utbildning och kommunikationer på väg, järnväg och via telenät.
	För att den stora regionalpolitiken ska vara effektfull krävs ett samförstånd och en samordning mellan departementen. Tyvärr har flera departement dragit åt var sitt håll.
Regionalpolitisk
strid i regeringen
	Problemet är att det inte finns en värdegemenskap i regeringen om att hela Sverige ska leva. Splittringen i denna fråga visar sig tydligt i att folkpartiet och moderaterna säger nej till ytterligare regionalpolitiska satsningar.
	Centerpartiet har med Börje Hörnlund i spetsen fått dra ett tungt lass i regeringen, när det gäller regionalpolitiken. Hörnlund har ett antal gånger tvingats repetera det faktum att om Sverige ska kunna nå fyra procents tillväxt, måste tillväxten ske i hela landet, inte bara i storstadsregionerna.
	Egentliga motargument har saknats. Folkpartiet och moderaterna har förhalat en samlad regionalpolitisk satsning genom att hänvisa till de pågående EU-förhandlingarna. Nästa steg är att de börjar kräva en avveckling av flera nationella stödformer med motiveringen att de inte kommer att godkännas av EU.
	En sådan utveckling vore ödesdiger för den svenska landsbygden och stora delar av Sverige i övrigt.
Proposition
med substans
	Regeringen har en regionalpolitisk proposition på gång, men den har blivit försenad på grund av de utdragna EU-förhandlingarna.
	Risken är stor att moderater och folkpartister med EU-avtalet i ryggen försöker suga musten ur propositionen. Centerpartiet har en viktig uppgift i att ge denna proposition rikligt med substans.
	En bra regionalpolitisk proposition måste innehålla åtgärder i den stora regionalpolitiken, det vill säga förslag till åtgärder som faller under kommunikations- och utbildningsdepartementen, exempelvis en utbyggnad av järnvägstrafiken i Norrland och fler högskoleplatser i län utan eget universitet.

bildtext
Arbetsmarknadsminister Börje Hörnlund (bilden) har en tuff uppgift i att övertyga moderater och folkpartister om behovet av utveckling också utanför storstadsregionerna, vilket förutsätter en aktiv och offensiv regionalpolitik.




andraledare 940503

Ännu ett centernej till EU

	Medelpads centerdistrikt blev på måndagen det sjunde centerdistriktet i landet, som anser att centerpartiet ska säga nej till ett svenskt medlemskap i Europeiska unionen (EU).
	Resultatet av omröstningen blev en förkossande seger för nej-sidan, som samlade 71 procent av de giltiga rösterna, medan ja-sidan fick 29 procent. Tillförlitligheten i resultatet är stor mot bakgrund av att 31 procent av distriktets medlemmar deltog i omröstningen mot strax över 20 procent i kandidatomröstningen inför riksdagsvalet.
	I förra årets kandidatomröstningar runt i landet till centerns riksdagslistor deltog cirka 20 procent av medlemmarna.
	Denna vecka kommer även besked från centerdistrikten i Kronoberg, Ångermanland och Dalarna, vilka genomför medlemsomröstningar i EU-frågan. I Dalarna och Ångermanland pekar det mesta på att medlemmarna säger nej till EU, medan det är mer osäkert i Kronoberg.
	Med ytterligare centernej till EU kommer temperaturen att skruvas upp till kokpunkten inför centerpartiets extrastämma om EU den 7_8 maj i Stockholm. Stämman samlar centerombud från hela Sverige för ett definitivt ställningstagande för eller mot svenskt EU-medlemskap.
	Tidigare har sex centerdistrikt tagit ställning mot EU-medlemskap, Jämtland, Gävleborg, Stockholms län, Bohuslän, Göteborg och Jönköping. Fyra distrikt har sagt ja till EU, Stockholms stad, Gotland, Blekinge och Malmöhus. Ett distrikt, Sörmland, har inte tagit formell ställning men en pejling bland ombuden visar att majoriteten säger ja.
	Till detta kommer att centerns partiledning går på en ja-linje. Därmed har centern samlat på sig tillräckligt med krut för en ordentlig urladdning på extrastämman.






Äntligen,
a-kassa åt alla

	Det svenska välfärdssamhället består av ett finmaskigt nät. Det sociala skyddsnätet har fått en del revor under nittiotalet, vilket bekymrar många. Det stora problemet är dock att skyddsnätet i vissa delar har så grova maskor eller hål att människor faller igenom.
Socialt skyddsnät
med grova maskor
	Den som bara har garantinivån i föräldraförsäkringen, enbart folkpension eller ingen arbetslöshetsförsäkring känner otryggheten och orättvisorna in på bara skinnet.
	I kristider som dessa blir det sociala skyddsnätets revor, hål och grova maskor synliga på ett helt annat sätt än i goda tider. Orättvisorna blir uppenbara för fler.
	Kan ett välfärdssamhälle acceptera att nära en tredjedel av de arbetslösa står utan ersättning från arbetslöshetskassan och att cirka en femtedel inte ens får kontant arbetsmarknadsstöd (KAS)?
	Nej! Alla ska ha rätt till ekonomisk trygghet vid arbetslöshet, utan att behöva stå med mössan i hand och be om socialhjälp!
Arbetslöshetsförsäkring
åt alla en viktig reform
	En av de viktigaste grundstenarna i det svenska välfärdsbygget är en allmän arbetslöshetsförsäkring. Ännu 1993 saknar vi detta.
	Det var först när centerpartiet fick ansvar för denna fråga i regeringen, som något hände efter årtionden av s-passivitet.
	I fredags presenterade regeringen förslaget till allmän och obligatorisk arbetslöshetsförsäkring, som börjar gälla den 1 juli 1994. Den ska omfatta alla med arbete, förutsatt att de under det senaste året har arbetat minst fem månader (fyra månader i dag) och minst 75 timmar per månad (halvtid).
	Den enskilda kan välja mellan att ansluta sig till sin fackliga a-kassa, som i dag, eller till en nyinrättad statlig a-kassa.
	Ersättningen blir som i dag 80 procent av lönen upp till 186 000 kronor i årsinkomst, det vill säga 12 400 kronor per månad. Lägsta ersättning i KAS och a-kassa höjs från 4 300 till cirka 5 000 kronor per månad.
Kraftig höjning
av egenavgifter
	Finansieringen sker som tidigare främst via statsbudgeten, men den enskilda får betala mer än tidigare via höjda egenavgifter.
	Egenavgift tas även ut på lön mellan 186 000 och 258 000 kronor per år. Det innebär i praktiken en skatteskärpning för högre inkomsttagare, eftersom ingen höjd a-kasseersättning utgår för dem med årslön över 186 000 kronor.
	A-kassesystemet är en Ebberöds bank. Arbetsmarknadsfonden har ett underskott, som växer med 2,9 miljarder kronor per månad. Egen- och arbetsgivaravgifterna täcker snart inte ens räntorna på lånen, som arbetsmarknadsfonden måste ta för att kunna betala ut arbetslöshetsersättningarna.
	Det är mot den bakgrunden vi ska se den kraftiga höjningen av egenavgifterna till en procent av inkomsten 1994 och två procent 1995. Genom att höja avgifterna den 1 januari 1994 men låta den obligatoriska arbetslöshetsförsäkringen träda i kraft ett halvår senare, drar staten in cirka 3,5 miljarder kronor extra.
Bra att alla får
arbetslöshetsförsäkring
	Regeringens a-kasseförslag är bra. Det täcker till ett stort hål i det sociala skyddsnätet genom att ge alla arbetslöshetsförsäkring. Dessutom ger förslaget dem som inte vill eller kan ansluta sig till en facklig a-kassa ett statligt a-kassealternativ. Förslaget har en solidarisk finansiering, som innebär att högavlönade får betala mer.
	Vi är dock tveksamma till att begränsa a-kasseperioden till maximalt 450 dagar, vilket regeringen vill.
	Egenavgiftshöjningen är i mesta laget _ högsta avgift blir 215 kronor per månad 1994 och 340 kronor 1995 _ men nödvändig.
	Trots höjningen växer underskottet i arbetsmarknadsfonden, från 29 miljarder kronor i dag till 98 miljarder 1995. Detta måste regeringen tackla, eftersom budgetunderskottet knappast tillåter en sådan ökning. Regeringen bör överväga höjda arbetsgivaravgifter, tillfälligt höjd inkomstskatt i form av värnskatt för högavlönade eller egenavgifter på årslöner över 258 000 kronor.

bildtext:
Det blir kraftigt höjda egenavgifter för arbetslöshetsförsäkringen, när det nya systemet införs. Finansieringen sker främst via statsbudgeten, men den enskilda får betala mer än tidigare via höjda egenavgifter.





Äntligen klart
med Arlandaböj

	Äntligen är det klart med Arlandabanan. Det blir en järnväg från Stockholm till Arlanda och vidare norrut till Uppsala.
	Banan ska stå klar 1998. Om fem år ska hälsingarna alltså kunna resa direkt med tåg från Hudiksvall, Söderhamn, Ljusdal och Bollnäs till flygterminalerna på Arlanda flygplats.
Järnvägsanslutning till
Arlanda även från norr
	I onsdags lade regeringen fram propositionen om finansiering av den 18 kilometer långa Arlandabanan från Rosersberg via Arlanda till Odensala. Tågen kommer alltså att rulla till och från Arlanda både från Stockholm och Uppsala.
	Beskedet är glädjande. Tidigare var det inte klart att banan skulle få en nordlig förbindelse Arlanda_Odensala. Ett tag såg det ut som om regeringen skulle fimpa Norra böjen och ställa dem som tar tåget norrifrån utan direktförbindelse till flygnavet Arlanda.
	Enligt regeringsförslaget ska ett privat konsortium bygga och driva Arlandabanan upp till 45 år. Konsortiet ska även bygga stationerna vid Arlanda flygplats och stå för nödvändig anpassning av Stockholms central samt pendeltåg Stockholm_Arlanda.
	Staten äger den färdiga banan. Arlandabanan blir en del av det nationella järnvägsnätet (stomnätet).
Billigt för staten
med järnväg till Arlanda
	Arlandabanan kommer att kosta cirka fem miljarder kronor att bygga. Staten betalar 25 procent _ dock högst en miljard kronor _ i form av ett villkorslån för södra böjen och 850 miljoner kronor i anslag till Norra böjen. Näringslivskonsortiet står för resten, drygt tre miljarder kronor plus eventuella merkostnader.
	Arlandakonsortiet får rätt att trafikera banan med pendeltåg Stockholm_Arlanda. Statens järnvägar (SJ) får låta sina tåg ta turen förbi Arlanda på samma villkor som SJ i dag kör på andra banor. Regeringen räknar med 5,1 miljoner resenärer på Arlandapendeln år 2005 och 7,4 miljoner år 2020.
	Arlandabanan ska gå med vinst. Staten räknar med att få tillbaka den miljard kronor som Södra böjen kostar.
	Den finansiella konstruktionen av Arlandabanan verkar trygg för staten. Den sparar miljarder kronor åt skattebetalarna.
Central knutpunkt i
Sveriges kommunikationer
	Arlanda är en central knutpunkt i Sveriges kommunikationer. Direkta tågförbindelser via Norra stambanan, Ostkustbanan, Västra stambanan och Mälardalsbanan till Arlanda gör Arlanda till ett än viktigare kommunikationsnav.
	Arlanda är Sveriges största flygplats. 1993 hade Arlanda 12,5 miljoner passagerare och 60 flygbolag i trafik.
	Arlanda är i vissa avseenden Nordens klart största flygplats. 1993 hade Arlanda fler destinationer (130 stycken), starter och landningar (226 000 stycken) än Kastrup. I starter och landningar är Arlanda en storflygplats, nummer fem i Europa.
Viktigt att tågen
verkligen går till Arlanda
	Arlandabanan knyter samman flyg och järnväg. Arlandabanan kan helt eller delvis ersätta flyg till och från Arlanda från orter som Hudiksvall, Söderhamn och Gävle. Den minskar behovet av vägtrafik och ny flygplats i Stockholmsregionen.
	Totalt sett ger Arlandabanan miljövänligare och säkrare trafik, eftersom järnvägstrafik kan ersätta flyg-, bil- och busstrafik.
	Det finns ett möjligt aber med Arlandabanan: turtätheten och snabbheten på fjärrtågen.
	En förutsättning för att Arlandabanan ska bli en framgång ur nedre Norrlands perspektiv är att det blir entimmestrafik från morgon till kväll, åtminstone på sträckan Stockholm_Sundsvall, att snabbtågen blir många och billiga samt att tågen verkligen går via Arlanda och inte direkt till och från Stockholm.

bildtext:
Arlandabanan ger alla som kommer med tåg från Uppsala eller Stockholm direktförbindelse till Nordens största flygplats och 130 flygdestinationer i och utanför Sverige.




andraledare 940421

Äntligen till Norrland
	Trots att Gävleborgs län hör lika mycket till Norrland som Jämtlands län, räknas det inte i alla sammanhang till Norrland. Ett exempel på detta är Norrlandsfonden. Företag från Hälsingland och Gästrikland är utestängda från lån och bidrag ur Norrlandsfonden, trots att Gävleborg har samma typ av problem som övriga Norrlandslän, när det gäller näringslivsstruktur, arbetsmarknad och utbildning.
	Nu blir det äntligen ändring på denna styvmoderliga behandling av Hälsingland och Gästrikland, de äldsta delarna av Norrland. I veckan enade sig riksdagen om att Gävleborg hör till Norrland _ hälsinge- och gästrikeföretagen får samma rätt som företag i övriga Norrland att söka bidrag och låna pengar, främst riskkapital, ur Norrlandsfonden.
	Norrlandsfonden har funnits sedan 1961. Nu tar den 33-årige diskrimineringen av Gävleborg slut. Det är på tiden.




andraledare 931029

Åsiktskontroll på TV4

	Reklambestämmelserna för TV 4 har satt regeringspartierna i en ganska pinsam situation. De har alla ställt sig bakom ett förbud för åsiktsreklam i TV4. Men samtidigt står de i kö för att köpa reklamtid i satellitkanalen och reklamkonkurrenten TV3.
	Detta har fått TV4 att i en skrivelse till regeringen vädja om att ändra paragraf tio i radiolagen, som förhindrar åsiktsreklam i TV4. Med hänvisning till demokratiargumentet hävdar TV4 att opinionsbildningen kan snedvridas vid riksdagsvalet 1994 och vid en eventuell folkomröstning i EG-frågan därefter, om åsiktsreklam bara tillåts gå ut till hälften av befolkningen, det vill säga de som har TV3.
	På onsdagen meddelade kulturminister Birgit Friggebo att regeringen inte vidtar någon åtgärd med anledning av skrivelsen. Detta visar att regeringen inte har tänkt igenom orimligheten i det snedvridna reklamförhållande, som TV4 belyser.
	Politisk propaganda och TV-mediets genomslagskraft är en kombination, som bör hanteras med yttersta fingertoppskänsla och försiktighet. Beslutet att stoppa åsiktsreklam i TV4 var förmodligen ett mindre finkänsligt försök att hantera den politiska dynamiten.
	När det gäller åsiktsreklam är det av största vikt att röja undan alla tendenser till särbehandling och snedvridning. Demokratin kräver att det blir åsiktsfrihet även för TV4.
	I detta krav har TV4 en klar poäng även om skrivelsen nog lika mycket var av omsorg för demokratin som sina egna reklamintäkter.






Åter nej till
Öresundsbron

	Vattendomstolen godkänner inte Öresundskonsortiets nollösning. Domstolen ger de hoppfulla brobyggarna bakläxa.
	Med den vändningen i vattendomstolen tog frågan om Öresundsbron en ny vändning på fredagen.
	Det kan inte bli något regeringsbeslut om Öresundsbron före sommaren och knappast heller före valet. Centerpartiet har vunnit ännu en rond i brofrågan och kan nu driva valrörelse om Öresundsbron, trafikpolitik, luftföroreningar i Skåne och Östersjöns överlevnad.
Brobyggarna får
nej i vattendomstolen
	Brokonsortiet har i sin nya ansökan inte visat att det kan bygga en bro som klarar nollösningen, det vill säga en oförändrad vattengenomströmning i Öresund.
	Vattendomstolen underkänner ansökan, men säger samtidigt att den tror att det är tekniskt möjligt att uppnå en nollösning och att den inte ändrat uppfattning att bron kan tillåtas enligt vattenlagen och naturresurslagen.
	"Vattendomstolens svar är ett klart och tyligt nej tills vidare", säger Mats Abrahamsson på Greenpeace och sammanfattar därmed den nya situationen.
Segervissa
broanhängare ...
	Inför fredagens beslut i vattendomstolen var den utbredda uppfattningen att domstolen skulle säga klart ja, att regeringen därefter skulle ge klartecken till bron inom någon eller några veckor och att bron sedan skulle vara avförd från dagordningen.
	Tidningen Dagens Industri illustrerar detta väl. I fredagens DI skriver Åsa Mathson i en kommentar att "allt talar för att domstolen godkänner Öresundsbrokonsortiets ansökan".
	De segervissa broanhängarna har efter vattendomstolens nej satt segerchampagnen i halsen. Det märks bland annat i kommentarer till beslutet. Malmös kommunalråd Joakim Ollen kallar vattendomstolens arbete för "absurd teater".
... kan inte längre
vara säkra på sin sak
	Med vattendomstolens besked är regeringen tillbaka på ruta ett. Den kan inte godkänna brokonsortiets byggplan, eftersom regeringsförklaringen talar om att säkerställa en nollösning.
	Detta kommer dock inte att hindra krafter i och utanför regeringen att försöka tvinga igenom ett beslut, till exempel genom att definiera om vad en "nollösning" är och förfuska nya verifieringar av en nollösning.
	Vattendomstolen öppnar för ett trixande genom att säga att det räcker med att regeringen fattar beslut på grundval av tvådimensionella mätmodeller. Eftersom tredimensionella modeller tar hänsyn till att salthalterna skiljer sig mellan ytvatten (saltfattigt) och bottenvatten (salrikt), är det på grundvall av dessa regeringen ska fatta beslut.
Möjligt få
nej till Öresundsbron
	Öresundsbron handlar om stora miljöfrågor som Östersjöns överlevnad och små som störda musslor i Öresund. Öresundsbron handlar också om principiella miljöfrågor som val av trafiksystem och resursanvändning.
	Med vattendomstolens nej till Öresundskonsortiets bro öppnar sig åter möjligheten att pröva andra lösningar. Det som ligger närmast till hand är att pröva alternativet borrad järnvägstunnel under Öresund och snabbgående färjor till kontinenten.
	Miljömässiga, ekonomiska, transporttekniska och säkerhetsmässiga skäl talar för en järnvägstunnel. Geografin talar för att komplettera tunneln med stora och små färjor, som länkar samman även andra orter än Malmö_Köpenhamn eller Helsingborg-Helsingör.







Balansera
rätt i Sydafrika

	I dag kommer utrikesminister Margaretha af Ugglas (m) till Sydafrika på ett flera dagar långt besök. Hon kommer till ett land, som står på randen till demokrati eller blodbad.
	I slutet av april går Sydafrika till sitt första demokratiska val.
	De flesta partier och grupper deltar i processen, som ska göra Sydafrika till demokrati. Men två viktiga grupperingar _ den vita extremhögern och svarta högern med zulubaserade Inkatha som störst parti _ bojkottar valet. De har bildat den så kallade Frihetsalliansen. Den kan göra blodbad av demokratin.
Huvudaktörerna är ANC
och Nationalistpartiet
	Huvudaktörerna i valet är Afrikanska nationalkongressen (ANC) under Nelson Mandela och Nationalistpartiet (NP) med president Frederik Willem de Klerk som portalfigur.
	ANC samlar ett brett spektrum svarta, även zulu, men också små, radikala vita grupper. Partiet var tidigare marxistiskt men framstår i dag närmast som socialdemokratiskt.
	NP var fram början ett parti för enbart vita, främst för boerna. I dag är NP öppet för alla sydafrikaner. Det har relativt starkt stöd bland "färgade" men inte bland svarta; det har dock ett fåtal svarta parlamentskandidater. NP införde apartheid, som det sedan stegvis har övergivit för att i dag vara ett moderat konservativt parti.
Extremister utanför
demokratiprocessen
	Totalt deltar 14 partier valet. Viktigast vid sidan av ANC och NP är Demokratiska partiet (DP) och Panafrikanska kongressen (PAC).
	DP är ett socialliberalt parti, som i det vita parlamentet har lett apartheidmotståndet och tidigt välkomnade alla folkgrupper.
	PAC är ett marxistiskt parti för svarta, som tills helt nyligen bojkottade demokratiprocessen men nu ställer upp i valet.
	Den stora faran i den demokratiska utvecklingen är partierna i Frihetsalliansen _ vita Afrikandernas folkfront och Konservativa partiet samt svarta Inkathas frihetsparti och Bophuthatswana _ samt beväpnade vita extremistgrupper.
	Om dessa grupper möter framtiden med vapen istället för valsedlar, blir det svårt för Sydafrika att etablera en fungerande demokrati.
Svarta högern ställer
hela tiden nya krav
	ANC, regeringen (NP) och Frihetsalliansen har i månader försökt komma överens vid förhandlingsbordet. I lördags vid midnatt gick registreringstiden ut för nya partier. Inkathas partistyrelse beslutade sex timmar innan tidsfristen gick ut att bojkotta valet.
	Det går fortfarande att med speciallagar öppna för Frihetsalliansen, eller partier i den, att delta i valet den 26_28 april. Det är dock mycket osäkert om det går att nå en uppgörelse före valet, och om Frihetsalliansen verkligen vill ha en uppgörelse. 
	Under tiden trappar olika, främst svarta, grupper upp våldet.
	Problemet är att Frihetsalliansen dels ställer så långtgående krav att de hotar Sydafrikas enighet, dels att den ställer nya krav när ANC och regeringen uppfyller gamla.
	Senaste exemplet på detta är Inkathas krav på att man ska kunna avge två röster på valdagen, en till det nationella och en till det regionala parlamentet. När ANC och regeringen gick med på detta och ett annat krav, att ge de nio regionerna (delstaterna) mer makt i skatte- och budgetärenden, krävde Inkatha än mer självstyre. De vita högerextremisterna kräver att få upprätta en vit "volkstaat".
Viktigt att 
Sverige balanserar rätt
	Utrikesminister Margaretha af Ugglas kommer under sitt besök i Sydafrika att möta företrädare för olika grupper och själv bli en del i en politisk process. Därför är det av intresse vem hon träffar och vad hon säger.
	Sverige har dragit in stödet till ANC, eftersom det nu har blivit ett parti bland andra. Ideologiskt står det modererade Nationalistpartiet nära moderata samlingspartiet.
	Mot denna bakgrund är det lätt att Margaretha af Ugglas agerar ensidigt till F W de Klerks fördel och Nelson Mandelas nackdel.
	Sverige har en speciell roll i Sydafrika som ett av de ledande västländerna i kampen mot apartheid och för demokrati. Nu står den ännu inte etablerade demokratin på spel i Sydafrika.
	I den delikata situation som råder, är det viktigt att Sveriges utrikesminister dels markerar avstånd till Frihetsalliansen och andra som ställer sig utanför den demokratiska processen, dels möter de Klerk och Mandela som jämlikar.

bildtext:
Det gäller för utrikesminister Margaretha af Ugglas att balansera rätt under sitt besök i Sydafrika, så att hon inte agerar stödtrupp åt Nationalistpartiet eller underlåter att markera mot de krafter i Sydafrika som ställer sig utanför demokratiprocessen.





Balanserat
om arbetsrätten

	Arbetsrätten berör nästan alla som arbetar, eftersom den reglerar förhållandet mellan arbetsgivare och arbetstagare.
	Arbetsrätten innehåller regler om bland annat semester, föräldraledighet, studieledighet, medbestämmande (MBL), fackligt arbete, anställningsskydd (LAS), arbetsmiljö och arbetstid.
Mycket känslor
i arbetsrätten
	Arbetsrätten handlar inte bara om juridik, utan också mycket om känslor. Det visar den debatt om arbetsrätten, som Landsorganisationen (LO) och socialdemokraterna nu för.
	I dag vill arbetarrörelsen inte ens diskutera förändringar i arbetsrätten. Med en så känslosam hållning är det svårt att reagera rationellt. Sakskälen försvinner i ett stormande känslohav.
	Regeringens förslag till ändringar av arbetsrätten, som arbetsmarknadsminister Börje Hörnlund (c) presenterade på fredagen i en lagrådsremiss, rör upp känslor. Den som sakligt betraktar ändringarna, finner att de är små och välmotiverade.
Förslagen anpassning till
småföretagens verklighet
	Dagens arbetsrätt är anpassad till storföretagens behov. LAS och andra arbetsrättslagar ställer i vissa fall orimliga krav på småföretagare med ingen eller några anställda. Arbetsrätten är på vissa punkter inte alls anpassad till småföretagens verklighet.
	Detta har regeringen tagit fasta på. Föreslagna förändringar i LAS och MBL är skräddarsydda för småföretagens behov.
	Regeringen vill ge arbetsgivarna rätt att undanta högst två personer per turordningskrets från turordningsregler vid uppsägning, förbjuda fackliga blockader mot enmans- eller familjeföretag, avskaffa fackens vetorätt mot oseriösa entreprenörer och förlänga tiden för prov- och visstidsanställning till tolv månader.
	Dessutom vill regeringen luckra upp den så kallade månadsregeln, så att arbetsgivare får längre tid på sig att säga upp eller avskeda en anställd av personliga skäl, till exempel en som blivit fälld för brottslig verksamhet.
	På en punkt vill regeringen skärpa kraven på arbetsgivarna. De ska bli skyldiga att meddela anställningsvillkoren till varje nyanställd, inte som i dag via kollektivavtalen till facket.
Regeringen har tagit
intryck av fackkritik
	Rader av kontroversiella ändringar i arbetsrätten _ som den av s-regeringen tillsatta utredningen arbetsrättskommitten och arbetsgivarna föreslagit _ finns inte med i regeringens förslag.
	Det blir ingen av utredningens förslag att låta arbetsgivarna få undanta en femtedel av arbetsstyrkan vid uppsägning, att minska turordningskretsarnas storlek, införa en snävare definition av arbetstagare eller ändra reglerna för vad som är saklig grund för uppsägning, alla förslag som facken kritiserade hårt.
	Regeringen visar med sitt förslag att den har tagit intryck av LO- och TCO-kritiken. Börje Hörnlund understryker också att det inte blir fler ändringar av arbetsrätten under valperioden.
Slopad facklig vetorätt
enda tveksamma inslag
	Regeringen föreslår inga radikala förändringar i arbetsrätten och nästan enbart sådana som är nödvändiga för att småföretagen ska få rimliga arbetsvillkor och kunna öka sysselsättningen.
	Regeringen går alltså försiktigt fram. Det är också något som märks i sura kommentarer från arbetsgivarhåll. Ändå överträffar LO och socialdemokraterna varandra i att fördöma förslaget.
	Vår enda tveksamhet gäller slopad facklig vetorätt mot oseriösa entreprenörer. Varför inte nöja sig med mjuka upp vetorätten? Detta förtar dock inte intrycket att Börje Hörnlund har fått med sig regeringen på ett bra och balanserat förslag till småföretagsanpassad arbetsrätt, som gör det lättare att driva företag och bör kunna omvandla övertidsarbete till nya arbetstillfällen.






Bara segrare
i Sydafrika

	"Kampen är över, vi är fria till slut."
	Med dessa ord fångade Sydafrikas blivande president Nelson Mandela det historiska ögonblicket i nationens historia, när apartheidsystemet gick i graven och demokratin segrade.
	Det var osäkert in i det sista om demokratin skulle segra i Sydafrika. Våld och politisk extremism såg länge ut att sätta stopp för allmänna val i alla delar av landet.
	Till slut segrade förnuftet över våldet. Det blev både brett partipolitiskt deltagande och högt valdeltagande i de första fria parlaments- och regionalvalen. Enda smolk i den demokratiska glädjebägaren är att röstsammanräkningen går oerhört långsamt.
Många partier
segrare i Sydafrika
	De sydafrikanska valen har många segrare.
	Afrikanska nationalkongressen (ANC) är segrare med cirka 62 procent av rösterna och nära 250 av 400 mandat i parlamentet.
	Nationalistpartiet (NP) är segrare, eftersom det gamla apartheidpartiet får cirka 23 procent av rösterna och nära 100 mandat, mer än någon räknade med, och blir största parti i Västra Kapprovinsen.
	Inkatha är segrare, eftersom det blir största parti i provinsen Kwazulu-Natal. Med cirka sju procent av de nationella rösterna får Inkatha också rätt att sitta med i den samlingsregering, som enligt den provisoriska grundlagen ska styra Sydafrika till 1999.
	Frihetsfronten är segrare, eftersom denna vita högerallians med tre procent av rösterna fångar in större delen av de vita väljarna till höger om NP och tar loven av den militanta extremhögern. Mandela och
de Klerk segrare
	ANC-ledaren Nelson Mandela är naturligtvis en segrare. Efter årtionden som politisk fånge återvänder han i triumf, först som ANC-ledare och nu som nationsledare. På måndag väljer Sydafrikas första demokratiskt valda parlament Mandela till president.
	President Frederik Willem de Klerk är också segrare. Han har lyckats med att förvandla ett förtryckarsystem med sig själv i huvudrollen till ett demokratiskt samhällssystem med sig själv i en av huvudrollerna. F W de Klerk är ingen ny Michail Gorbatjov, som går i graven med det samhällssystem han begraver, utan han fortsätter som toppolitiker, men nu som vicepresident.
	Inkatha- och zululedaren Mangosuthu Buthelezi är också segrare. För en månad sedan var han på väg att bli en marginaliserad figur på den politiska scenen. Nu står han som segrare i zuluprovinsen Kwazulu-Natal med större stöd än många räknade med.
	Frihetsfrontens ledare Constand Viljoen är _ sedan andra vita högergruppers maning till valbojkott klingat tämligen ohörd _ en segrare i kampen om den vita extremhögerns väljare.
Sydafrikanska folket
valens verkliga vinnare
	Det sydafrikanska folket är valens verkliga vinnare. Sydafrikanerna har lagt århundraden av hat och historia åt sidan, åtminstone för dagen. Samtidigt finns det mycket oförrätter bland svarta sydafrikaner och fruktan bland vita, som gör att situationen lätt kan bli explosiv. Mycket hänger på Nelson Mandela och ANC.
	Kommer de att kunna möta de orimliga förväntningar som många svarta har? Kommer de att kunna stå emot maktens frestelser? Kommer de att kunna föra en politik, som är acceptabel för både svart underklass och vit överklass?
	Ja, åtskilligt talar för det, åtminstone så länge Nelson Mandela och andra moderata ANC-ledare får styra utvecklingen.
	Mycket talar för att Sydafrika, till skillnad från nästan alla andra afrikanska stater, kan bli en framgångshistoria. En lång demokratisk startsträcka, framgångsrika val, fungerande samhällsinstitutioner och en stark ekonomi talar för detta. Politiker som Nelson Mandela och F W de Klerk talar för detta.

bildtext:
Nelson Mandela är den stora segraren i Sydafrikas val men inte den enda. Valen kryllar av segrande partier, personer och principer.







Barnomsorgen
inget barnkalas

	
	Besparingskraven i kommunerna har på flera håll passerat smärtgränsen. Speciellt utsatta områden är barn- och äldreomsorgen.
	En ny undersökning utförd av Sveriges kommunaltjänstemannaförbund (SKTF) visar att besparingarna är större inom barnomsorgen än andra områden. Ett genomsnitt av de 40 undersökta kommunerna visar att av kommunernas totala besparingar får barnomsorgen stå för hela 21 procent. Barnomsorgens andel av budgeten är i genomsnitt endast 11 procent.
	Siffrorna visar att det finns en klar obalans i kommunerna, när det gäller åtstramningsåtgärder. Reaktionerna från småbarnföräldrarna har inte varit nådiga. Kommunpolitikerna bör nog ta kritiken på allvar.
Barnomsorg har
blivit barnpassning
	De 40 undersökta kommunerna har tillsammans omkring hälften av landets befolkning. Besparingarna i dessa kommuner inom barnomsorgen är sammantaget 783 miljoner kronor för 1994.
	En omräkning till hela landet visar att den totala besparingen i barnomsorgen är 1,6 miljarder kronor för 1994. Detta ger en genomsnittlig besparing på 2 700 kronor per barn och år.
	Vanliga besparingar är att fritidsverksamheten har slagits samman med skolförvaltningen, och att fritidshem har flyttat in i vanliga skollokaler. Till detta kommer fler barn per grupp med i bästa fall bibehållet antal tjänster.
	En vanlig kommentar från barnstugeföreståndarna är att de numera endast kan ge barnpassning istället för barnomsorg.
	Värst är Botkyrka kommun, som 1994 sparar 9 472 kronor per barn. Effekten av denna chockbantning har blivit att personalen, den som får jobba kvar, belastas till bristningsgränsen.
Barnomsorgen
har försämrats
	Tre fjärdedelar av daghemsföreståndarna i de 40 kommunerna anser att barnomsorgen har blivit sämre den senaste tiden. Lika många anser också att personalens arbetssituation har blivit sämre, tre av fyra anger att antalet vuxna på daghemen har minskat.
	Opinionsinstitutet IMU/Testologen bekräftar denna bild efter att ha frågat 1 004 svenskar om deras syn på barnomsorgen. Inte mindre än 53 procent av de tillfrågade småbarnsföräldrarna anser att den har blivit sämre.
	Det finns alltid en standardreservation till denna typ av undersökningar och sifferexercis, att det alltid går att önska bättre service samt att SKTF talar i egen sak. Men i det här fallet är tendensen och reaktionerna alltför starka för att kunna avfärdas som gnäll.
Regeringen stänger
samförståndsdörren
	Frågan om kommunernas skötsel av barnomsorgen är viktigare än många andra frågor i kommunen, inte minst för att det handlar om dem som en dag ska ta över rodret på den härjade skutan Sverige.
	Tidigare var de statliga pengarna till barnomsorgen öronmärkta. I dag avgör kommunen själv hur den vill lösa barnomsorgen för kommunens medborgare. Detta är bra och ger stor frihet, men kräver samtidigt att kommunen tar ett stort ansvar att ordna en god och likvärdig barnomsorg till alla.
	Variationerna kommunerna emellan är delvis en effekt av detta faktum, det vill säga att kommunerna har frihet att prioritera olika.
	I de kommuner där besparingarna slagit hårdast, exempelvis Botkyrka, kan det vara motiverat att genomföra kommunala folkomröstningar, där medborgarna får ta ställning till en skattehöjning om pengarna går till exempelvis bättre barnomsorg.


Bildtext
Besparingskraven i kommunerna har på flera håll passerat smärtgränsen. En undersökning som SKTF har gjort visar att smärtgränsen är nått inom barnomsorgen i flera kommuner.



andraledare 930913

Bättre för Norge stanna utanför

	Dagen före stortingsvalet kom en tidningsartikel, som slog undan benen på EG-unionsanhängarna i Norge. Under rubriken "Mer stabilitet utan EG-union" refererade tidningen Aftenposten ett tal på Sosialökonomenes forening (Nationalekonomernas föreningen) av professor Asbjörn Rödseth.
	Norge kommer att uppleva större konjunktursvängningar än andra länder inom en monetär EG-union med gemensam valuta, summerade professor Rödseth.
	Orsaken till detta är att Norge har en annan näringsstruktur än flertalet EG-länder. Norge har, liksom Finland och i viss mån Sverige, en ensidig näringsstruktur inom konkurrensutsatta näringar.
	"För länder som Tyskland och Frankrike, som har många ben att stå på, spelar det mindre roll om priserna förändrar sig. Det betyder att Norge skulle kunna uppleva större svängningar i sysselsättning än andra medlemsländer i en union med gemensam valuta", säger professor Rödseth.
	I en valutaunion kan inte ett enskilt land ändra värdet på valutan för att förbättra landets konkurrenskraft mot andra länder i och utanför unionen. Det går inte att låta valutan flyta, som Finland och Sverige gjorde förra hösten, vilket nu gör att exporten ökar kraftigt i dessa länder. I en valutaunion finns inte detta eller andra valutapolitiska alternativ till arbetslöshet.
	Professor Asbjörn Rödseth är en av många ekonomer, som pekar på nackdelarna med att ansluta de nordiska länderna till EG:s ekonomiska och monetära union med en valuta och centralbank, vilket Maastrichtfördraget föreskriver. Kommer denna insikt även att nå politikerna som är för EG-medlemskap, eller törs de inte säga nej till centrala delar av EG:s union?
	





Bättre tider
väntar Norrland
	
	Vartannat sågverk i Norrland har brist på maskinkapacitet. Bland de stora industriföretagen i Norrland tror hela 69 procent på en fortsatt uppgång i konjunkturen; 50 procent av de mindre industriföretagen instämmer i denna tro.
	Industrins orderingång från hemmamarknaden ökar nu för första gången sedan 1989. Bland Norrlandslänen är ökningen störst i Gävleborg.
	Detta är några indikationer i Nordbankens konjunkturrapport, som visar att Norrlands näringsliv befinner sig i inledningsfasen av en konjunkturuppgång. Trots detta fortsätter antalet anställda att minska i samtliga branscher.
Konjunkturkick
för skogsindustrin
	Nordbankens konjunkturrapport för Norrland är gjord i samarbete med statistiska centralbyrån (SCB). Rapporten bygger på uppgifter från 700 Norrlandsföretag för hösten 1993 och våren 1994.
	Resultatet bekräftar de tendenser som visade sig i Gävleborgsbarometern, som tog pulsen på de 55 största företagen i Gävleborgs län för en månad sedan.
	Bäst går det för sågverksindustrin, där 70 procent av de tillfrågade företagen i Nordbankens enkät ökade sina orderstockar hösten 1993 och förväntar sig en fortsatt produktionsökning hela 1994.
	Massa- och pappersindustrin redovisar en ökad orderingång under första halvåret 1994. Inte mindre än 70 procent av företagen planerar för ökad export.
Trendbrott på
hemmamarknaden
	Även den norrländska verkstadsindustrin visar tydliga tecken på en ljusning i konjunkturen, trots att denna bransch brukar ligga i en senare konjunkturfas än de råvarubaserade industribranscherna.
	Anmärkningsvärt är att hemmamarknaden för verkstadsindustrin har vänt uppåt för första gången sedan 1989. Detta är ett mycket glädjande trendbrott. Kräftgången på hemmamarknaden har förlamat stora delar av den svenska ekonomin.
	För Gävleborgs del är detta trendbrott särskilt tydligt. När det sedan kommer till den kontinuerliga minskningen av antalet anställda ser det dessvärre inte lika ljust ut.
	Takten i neddragningarna på personalsidan har visserligen minskat, men en återgång till 1990 års nivåer ser ut att bli en alltmer orealistisk förhoppning.
Går inte att enbart
lita till exportindustrin
	Investeringsplanerna för 1994 kan vid en första anblick se mycket ambitiösa ut. Enligt företagens egna prognoser kommer de, enligt SCB:s enkät i oktober 1993, att behöva investera 5,9 miljarder kronor i år.
	För Gävleborgs del skulle det innebära en investeringsökning på omkring 50 procent. Detta kan tyckas vara mycket, men det ska ställas i relation till 1993, då investeringsklimatet var nära nollpunkten.
	Visst kommer dessa investeringar att leda till flera jobb, men det vill till mycket mer än så för att åstadkomma mer än endast ett trendbrott i arbetslöshetssiffrorna. Trendbrottet kom i april.
	Enligt SCB:s statistik minskade antalet arbetslösa i april månad jämfört med samma tid förra året. Det är första gången sedan 1990 som arbetslösheten är lägre än vid samma tid ett år tidigare. I siffror var dock fortfarande 310 000 svenskar öppet arbetslösa i april i år, 7,4 procent av arbetsstyrkan.
	Det gäller nu att inte förlita sig till att exportindustrin med automatik ska kunna underhålla den nya trenden på arbetsmarknaden. Då väntar strax ett mindre angenämt trendbrott. För en rejäl minskning av arbetslösheten måste det till nya ideer och nya företag för hemmamarknaden och exportmarknaden.

bildtext
Skogsindustrin går i täten för konjunkturuppgången i Norrland, enligt Nordbankens konjunkturöversikt.






Behåll
Bilprovningen!

	Regeringens politik för privatisering och avmonopolisering har ideologiska övertoner, som ibland skymmer rationella och förnuftiga argument för att behålla vissa statliga monopol.
	Sedan en tid har godkända bilverkstäder rätt att göra efterkontroll på punkter som AB Svensk bilprovning (ASB) har underkänt i en kontrollbesiktning ("tvåor" i protokollet).
	I veckan kom regeringen med ett förslag, som helt berövar Bilprovningen dess monopol på kontrollbesiktning utom registreringsbesiktning av bussar och tunga lastbilar över 3,5 ton.
Regeringen vill slopa
Bilprovningens monopol
	Vilket företag som helst ska få utföra kontrollbesiktningar. Kravet är att företaget är godkänt av Styrelsen för teknisk ackreditering (Swedac). Samtidigt som det blir fritt fram för olika företag att konkurrera om besiktningsuppdrag, blir det fri prissättning på uppdragen, föreslår regeringen.
	Andra nyheter i regeringens proposition är att besiktningsintervallen blir glesare, att första besiktningen blir anpassad till när ett fordon togs i bruk samt att det blir fler flygande inspektioner och stickprovsmässig kontroll av nya fordon.
	Vägverket får det formella ansvaret för besiktningen. Ett besiktningsföretag utfärdar, efter godkänd fordonsbesiktning, ett intyg att fordonet uppfyller gällande krav. Intyget går elektroniskt till det centrala bilregistret på vägverket.
	Regeringen motiverar förändringarna med att bilprovningen ska bli enklare och effektivare och att kontrollsystemet ska bli bättre.
Regeringen rustar ner
AB Svensk bilprovning
	I dag svarar tio procent av bilarna för 60 procent av utsläppen. Med fler besiktningar på "gatan", räknar kommunikationsminister Mats Odell (kds) att staten ska hitta fler miljö- och trafikfarliga bilar.
	"Ny mätteknik, en integrerad fordonsdatabas och bättre samordning mellan besiktningar i hall och flygande besiktningar ger ett effektivare kontrollsystem", säger Mats Odell.
	Det håller vi med om. Men det kräver inte att staten avvecklar det monopol Bilprovningen har på kontrollbesiktning. Nedrustningen av ASB leder till sämre, inte bättre, bilbesiktning, eftersom staten slår sönder en väl fungerande organisation.
	Risken finns av avmonopoliseringen av Bilprovningen leder till sämre kvalitet på bilbesiktningen, sämre trafiksäkerhet än vad som annars hade blivit fallet och totalt sett högre kostnader för bilister och samhälle.
Ändra inte det
som fungerar bra
	AB Svensk bilprovning har sedan 1963 byggt upp en väl fungerande verksamhet. ASB har gett Sverige en unikt bra fordonskontroll, säker fordonspark och lång livslängd på bilarna.
	"Bilprovningen har, otvivelaktigt, gett oss säkrare bilar och färre olyckor", skriver tidningen Expressens bilexpert Håkan Matson den 24 mars. Han säger, precis som HT, nej till att slopa Bilprovningens monopol eller privatisera verksamheten.
	Bilprovningen är ett olämpligt avmonopoliserings- eller privatiseringsobjekt, eftersom det är en kontrollmyndighet.
	Det går att uppnå högre trafiksäkerhets- och miljömål med bibehållen bilprovning i ASB:s regi. Allt riksdagen behöver göra är att följa principen att inte ändra det som fungerar bra.
	En del i regeringens bilprovningsproposition är bra, till exempel förslagen att införa fler flygande inspektioner och stickprovskontroller av nya fordon. Vi vill se mer av sådana konstruktiva ideer och mindre av ideologiskt motiverade, dogmatiskt utformade avregleringar!




svar på ordet fritt 931006

Läs HT som Veckobladet
	I HT den 29 september ironiserar Christian Valeur över att HT:s ledarskribent och chefredaktör givit USA:s president några år på sig för att föra sina 50 stater från ocivilisation in i de civiliserade staternas krets.
	I sitt svar på Valeurs brev till ledarsidan visar chefredaktören att han verkligen menar vad han antytt: Amerikas Förenta Stater är icke civiliserade. Detta gör han till yttermera visso på sitt vanliga trosvissa sätt. Man skulle kunna tro att han själv bott och arbetat på olika håll i USA, och att han väl vet vad han talar om.
	Nu är det säkert inte så. Men Christian Valeur måste försöka förstå honom. Han är ung, ärligt övertygad om sina åsikters självklara hållbarhet, trosvisst från sin pennfäktarstol vid Västra Tullgatan i Hudiksvall delgivande oss andra här i bygderna hur världen i övrigt ser ut och hur länder och folk borde skötas. Till exempel i dagarna beviljades USA:s nye president några år att göra USA civiliserat.
	Troligen har ledarskribenten, innan han kom hit till Hudiksvall, redan i journalisthögskolan utav erfarna och humorförsedda lärare som typexempel på attityder, som en redaktör på en småstadstidning bör undvika, blivit uppmärksamgjord på det klassiska exemplet, där redaktören på Vetlanda Tidning (eller var det Vimmerbyposten) på 1880-talet utbrast i en ledare: "Vi hafva tvenne gånger varnat Bismarck."
	Christian Valeur, gör som jag. Upphör med ditt abonnemang på Grönköpings Veckoblad! Läs i stället HT:s ledarsida, så som du läser Veckobladet! Då blir tidningen faktiskt rolig.
Rune Bäckström
Näsviken

Bengtson svarar Bäckström
	Tack för uppmaningen att läsa HT och dess ledarsida!
	För övrigt vill jag informera läsarna om att:
	1. USA består av 50 delstater, inte stater.
	2. Jag har både bott och arbetat i USA.
	3. Jag har varit sjuk i USA, så jag vet vad jag talar om.
	4. Jag har inte gått på journalisthögskolan.
	5. Det var knappast Vimmerbyposten som skrev "Vi hafva tvenne gånger varnat Bismarck", för den tidningen har aldrig existerat.
Jörgen Bengtson
chefredaktör


svar på ordet fritt 940105

Bengtson svarar Olofsson
	Min signerade ledare den 22 december handlade om julstämningen i Hudiksvall och hur jag upplevde den i Hudiksvalls kyrka, Guldsmeden och olika butiker i Hudiksvall.
	Jag efterlyste mer av traditionell julstämning i bland annat Guldsmeden och såg möjligheter att åstadkomma detta med bland annat riktiga granar och svenska juldekorationer. Styrelsen i Guldsmedens företagarförening ser problem, inte möjligheter.
	Det är tråkigt och gör det svårt att föra en dialog. Låt mig ändå, med anledning av styrelsens insändare, påpeka att
1. I USA drar renar tomtens släde, i Sverige drar hästar släden.
2. Allergiker är handikappade på samma sätt som till exempel rörelsehindrade, synskadade och hörselskadade; omfattningen av ett handikapp beror till stor del på omgivning och attityder.
3. Det är knappast kostnadsskäl utan snarare andra prioriteringar än de jag nämner, som gör att styrelsen för Guldsmedens företagarförening föredrar plastgran och kitsch framför äkta gran och traditionella svenska juldekorationer.
	I gårdagens brev till ledarsidan ville Anders Olofsson och styrelsen för Guldsmedens företagarförening sätta "punkt för denna debatt i HT innan den ens har börjat". Det gläder mig att ni numera vill debattera julstämningen i Guldsmeden och göra det i HT:s spalter.
Jörgen Bengtson
chefredaktör


andraledare 940504

Bensinpriset är bra styrmedel

	Större bilar drar mer bensin än mindre bilar. Större bilar är säkrare än mindre bilar. Dessa två påståenden gäller med få undantag. Dessa två påståenden står också i konflikt med varandra.
	Det är med andra ord svårt att minska den totala bensinförbrukningen för personbilarna med bibehållet krav på säkerhet. Problemet bör vara bekant även för konsumentverkets generaldirektör, Axel Edling, som föreslår en straffskatt på bilar som drar mycket bensin, det vill säga stora bilar.
	Tanken är att bilköparna på detta sätt ska välja bensinsnålare bilar, vilket är en lovvärd ambition.
	Han har ställt förslaget till trafik- och klimatkommitten. Den förväntas före sommaren presentera ett förslag till hur Sverige ska kunna sänka koldioxidutsläppen. Förslaget kommer med anledning av att Sverige internationellt har åtagit sig att fram till sekelskiftet sänka koldioxidutsläppen till 1990 års nivå.
	Edling föreslår två alternativ. Antingen ska fordonsskatten differentieras till förmån för små energisnåla bilar, eller så ska fordonsskatten helt föras över till bensinspriset.
	En differentiering av fordonsskatten är ingen bra väg. Den ger inte biltillverkarna de rätta incitamenten att minska bensinförbrukningen. Då är det lättare att få en förändring via bensinpriset.
	Oljekriserna på sjuttiotalet visade att det går att sänka bensinförbrukningen drastiskt även för stora bilar. Tillverkare av stora bilar måste få en hårdare press på sig att sänka bensinförbrukningen.
	Denna styrning görs lämpligen via bensinpriset.
	





Betongromantik
attraherar ännu

	Spaden är i jorden. Dessvärre inte för att gräva ned det miljövidriga Öresundsbroprojektet, utan tvärtom, för att ställa alla tvivlare inför fullbordat faktum. På torsdagen satte danskarna den första spaden i jorden för att bygga denna bro.
	Den danske kommunikationsministern gjorde klart att det i och med detta inte finns något, som kan stoppa bron. Därmed har danskarna satt press på den svenska regeringen att köra över både den svenska miljöopinionen och koncessionsnämndens beslut att säga nej till detta projekt.
	Danskarna kör med en smutsig taktik, som kräver ett fördömande av den svenska regeringen.
Beslut utan
miljöutredning
	Snabba beslut och snabba klipp var den gällande normen i den spekulationsekonomi, som kulminerade i slutet av åttiotalet. Denna mentalitet smittade av sig också på de politiska besluten. Två exempel på detta var besluten att bygga Öresundsbron och det så kallade Dennispaketet, som innebär en 25 miljarderssatsning på att omringa Stockholm med en biltrafikled.
	Beslutet att bygga Öresundsbron togs utan föregående miljöprövning av projektet. Detsamma gäller trafikleden runt Stockholm. I efterhand gjorde brokonsortiet Svedab, bestående av de företag som ska bygga bron, en utredning som visade sig ha stora brister främst när det gäller miljöhänsyn.
	Beslutet att bygga trafikleden runt Stockholm lider av samma handikapp. Det har tagits helt utan miljökonsekvensbeskrivning, vilket är mycket förvånande med tanke på dagens kunskaper om miljöproblemen och den opinion, som finns för ett miljövänligare samhälle.
	Dessa exempel är mycket nedslående för alla, som hoppas på ett fördjupat miljötänkande i samhällsplaneringen även på regeringsnivå. Betongtänkandet i den sittande regeringen är lika dominerande, som i den förra regeringen med socialdemokraterna.
Medveten ökning
av biltrafiken
	Både Öresundsbron och Stockholmsprojektet innebär kraftiga ökningar av biltrafiken och därmed en kraftig ökning av kolväte- och svavelutsläppen. En utveckling helt i strid med allt vad miljömedvetande heter. Dessutom kommer Öresundsbron att ge allvarliga ooch långsiktiga störningar på vattengenomströmningen i Öresund, vilket är ett hot mot områdets känsliga ekosystem.
	Koncessionsnämnden sade därför nej till Öresundsbron med hänvisning till att bron leder till en drastisk ökning av biltransporterna och alltför negativa effekter på Östersjöns känsliga miljö och djurliv. Fördelarna med bron väger inte tillräckligt tungt, summerade miljödomstolen.
	Till detta kommer att bron ur ekonomisk synpunkt är en dålig affär. Miljövårdsberedningens expertgrupp underkänner de ekonomiska kalkylerna för brobygget. För att lösa ekvationen gällande byggkostnader och vägavgifter måste antalet fordon öka från beräknade 10 000 bilar per dygn till 70 000 bilar per dygn.
	En sådan ökning skulle knäcka alla miljömässiga kalkyler, vilket kullkastar hela projektet.
Stockholmsleden
måste miljöutredas
	Trafikprofessorn Jan Owen Jansson slår dessutom fast, i en rapport till Vetenskapsakademin, att bron kommer att kosta mellan 26 och 30 miljarder kronor att bygga istället för de 17 miljarder, som Svedab räknat fram.
	Han borde nog ta sig en titt på trafikleden runt Stockholm också. En ordentlig samhällsekonomisk genomlysning av detta bygge är en självklarhet, inte minst med tanke på miljökonsekvenserna. Naturvårdsverket skriver i ett kritiskt yttrande till regeringen att hela inriktningen på Dennispaketet bör omprövas.
	I yttrandet skriver naturvårdsverket att det är viktigare att satsa resurser på utveckling av mer miljövänliga transportsystem i Stockholmsregionen, än att bygga utterligare stora trafikleder. En fullständig miljökonsekvensbeskrivning är en absolut förutsättning för att kunna fatta beslut om trafikleden, framgår det vidare i yttrandet. Om regeringen vill undvika ännu en förtroendekris, som i frågan om Öresundsbron, måste den ta naturvårdsverkets kritik på allvar.


bildtext
Den förre kommunikationsministern Georg Andersson (bilden) var den ivrigaste påhejaren av ett beslut om Öresundsbro. Den sittande regeringen har fortfarande möjlighet att reparera hans misstag och bryta betongromantiken genom att ta kritiken mot Öresundsbron och trafikleden runt Stockholm på allvar.






Biblioteksfusion
bra för Delsbo
	
	Folkbiblioteket i Delsbo har blivit föremål för en livlig debatt både bland befolkningen i bygden och i Dellenbygdens kommundelsnämnd. Orsaken till debatten är att kommundelsnämnden vill flytta biblioteket från dess nuvarande lokaler, vid kommundelskontoret i Delsbo, till bottenvåningen i Ede skola, drygt 200 meter därifrån.
	Sett på lång sikt är denna flytt den mest tilltalande lösningen.
Allmänheten
får nu tycka till
	En flytt till skolan är emellertid inte utan komplikationer, vilket också förklarar opinionens engagemang i frågan. För att räta ut frågetecknen och skapa klarhet har kommundelsnämnden nu ställt ut förslaget, så att allmänhet och berörd personal får chansen att sätta sig in i detaljerna.
	Klart är att frågan inte är akut, varför det är klokt att ge allmänheten ordentligt med tid att fundera och tycka till.
	Som läget är i dag, kan biblioteket vara kvar i sina nuvarande lokaler en tid till, eftersom det inte finns någon intressent som vill ta över lokalerna. I detta finns ett potentiellt problem, som kan bli verklighet den dag det eventuellt blir dags att flytta.
	Risken finns att lokalerna får stå tomma, vilket gör att fastighetskontoret tappar en hyresintäkt på närmare 200 000 kronor per år. I ett sådant perspektiv blir en flyttning inte längre en så bra affär, ekonomiskt sett.
Eleverna får
ökat bokutbud
	Besparingar har annars varit ett av argumenten för en flytt av biblioteket. Tanken är att folkbiblioteket ska slås ihop med skolbiblioteket, vilket ska ge samordningsvinster.
	I sommar kommer Ede skola att få en våning till. Denna tillbyggnad kommer att skapa utrymme för ett sammanslaget skol- och folkbibliotek på bottenvåningen. Ett kombinerat skol- och folkbiblioteket skulle kunna ge ytterligare samordningsvinster.
	Ett nytt stort folkbibliotek i Ede skola blir en stor tillgång inte minst för eleverna, som sannolikt kommer att låna fler böcker när utbudet blir så mycket större.
Ede skola är en
samlingspunkt
	Den kritik som har framförts mot en flytt till Ede skola är att folkbiblioteket med tiden kommer att bli ett skolbibliotek. Detta är inte troligt, såvida inte boklånarna bojkottar det nya biblioteket, men en sådan aktion är föga meningsfull.
	Bibliotekets möjlighet att bli en samlingspunkt har varit en aspekt, som framförts i syfte att få en lokalisering mer centralt i Delsbo. Besöksfrekvensen är emellertid inte av den omfattningen att kostnaderna med en sådan lokalisering skulle vara motiverade.
	Skolan däremot fungerar redan i dag som en samlingsplats även efter skoltid med olika idrottsaktiviteter och annan fritidssysselsättning. Därför är det mer naturligt att flytta biblioteket till skolan.
	Till detta kommer fördelen av att olika generationer på detta sätt får sammanstråla på ett naturligt sätt. Sådant behöver vi mer av i Sverige, där uppdelning efter ålder och generation har varit mer markerad än i många andra länder.

bildtext
Dellenbygdens kommundelsnämnd har planer på att slå ihop folkbiblioteket med nuvarande skolbibliotek på bottenvåningen i Ede skola i Delsbo (bilden). Det är en tilltalande lösning, som blir en tillgång både för skolans elever och allmänheten.






Bildt bör lyssna
på kansler Kohl

	Staterna runt Östersjön är måttligt förtjusta i Sveriges och Danmarks brobyggarplaner. Finland och Tyskland är tveksamma eller direkt avvisande till den planerade bron över Öresund.
	Det är begripligt, eftersom Tyskland, Finland och övriga länder runt Östersjön är lika mycket östersjöstater som Sverige och Danmark men utan makt att stoppa ett brobygge som hotar livet i Östersjön.
Tyskland vill skjuta på
danskt-svenskt brobeslut
	Tyskland vill att Danmark och Sverige ska skjuta upp bygget av Öresundsbron eller bygga en tunnel i stället. Detta krav ställer den tyska regeringen genom sitt trafikministerium i ett skarpt formulerat brev, en diplomatisk not, till den danska regeringen. Noten blev känd på tisdagen men är daterad den 13 januari 1994.
	Tyskland kräver ett opåverkat vattenutbyte mellan Kattegatt och Östersjön. Tyskarna vill med hjälp tredimensionella modeller se att denna nollösning är säkrad före byggstart.
	Finland förde fram liknande krav till den svenska regeringen i december förra året.
	Tysklands regering anser att brons miljöeffekter är bristfälliga belysta och att broprojektet är ogenomtänkt. Regeringen undrar också varför tunnelalternativet inte längre är aktuellt.
Kräver nollösning
och tunnelutredning
	Det som får Tyskland att reagera så starkt är att ett annat brobygge i regionen, Storabältbron, också påverkar Östersjöns vatten-, salt- och syretillförsel. Tyskland vill att Danmark och Sverige ska vänta med ett nytt brobeslut tills de långsiktiga effekterna av den snart färdiga Storabältbron är kända.
	Danmarks statsminister Poul Nyrup Rasmussen (s) avvisar tyskarnas kritik och förklarar att det går bra att bygga bron "utan negativa konsekvenser för natur eller hav".
	Sveriges kommunikationsminister Mats Odell (kds) är lika avvisande till de tyska kraven. Brevet ändrar ingenting i den svensk-danska planeringsprocessen, deklarerar Odell.
	Odell försöker nonchalera de tyska kraven genom att kalla brevet en "tjänstemannaprodukt" utan regeringsförankring.
Avvakta expertpanelen
Utred tunnelalternativ
	Bildts och Odells dimridåer kan inte dölja att Tyskland skickat en officiell skrivelse till Danmark, en verbalnot, med krav på nollösning, tredimensionell modellprövning av vattenströmmar före byggstart och utredning av tunnelalternativ.
	Tyskland ställer som östersjöstat krav, som Sverige och Danmark inte borde kunna säga nej till. 
	Det vore oerhört utmanande om regeringen sade ja till Öresundsbron utan att först ha inväntat de tredimensionella studierna över vattenströmmarna och den internationella expertpanelens utlåtande över broprojektet. Det vore också utmanande att vägra utreda tunnelalternativ, när en östersjöstat begär det.
Vänta med
brobeslutet
	Eftersom de tredimensionella modellerna är är klara först i juni_juli, kan brobeslutet inte komma i april_maj som Carl Bildt har lovat.
	Brobeslutet måste anstå till tidigast september_oktober. Denna revidering av tidtabellen ger regeringen tid att utreda de förbisedda tunnelalternativen, en borrad järnvägstunnel mellan Malmö och Köpenhamn alternativt en borrad järnvägstunnel eller väg- och järnvägstunnel mellan Helsingborg och Helsingör.
	Statsminister Bildt bör lyssna på sin tyske parti- och ämbetsbroder, kansler Kohl. Vänta med brobeslutet tills alla miljöfakta ligger på bordet, projektera under tiden en borrad järnvägstunnel under Öresund.

bildtext:
Tyskland vill hellre ha en tunnel under Öresund än en bro över. Det är rimligt att lyssna på Tysklands krav, att utreda tunnelalternativen och invänta de tredimensionella studierna av brobyggets effekter på vattengenomströmningen.


teckningen 940423
TECKNINGEN
Den av statsminister Carl Bildt utpekade raksträckan mot ett EU-medlemskap ser ut att bli rena ökenvandringen. Den 4 maj ska EU-parlamentet ta ställning till Sveriges, Norges, Finlands och Österrikes medlemsavtal. För ett ja krävs 260 röster, i dag finns endast 243 säkra röster. Ett nej från parlamentet kan göra att det dröjer åratal innan frågan kommer upp igen, enligt Bildt. I ren desperation åkte Bildt på tisdagen till Strasbourg för att prata omkull parlamentsledamöterna. Pinsamt Bildt.






Bildts val:
Nej eller avgå

	Regeringen Bildt har i praktiken bara två val i fråga om Öresundsbron, att säga nej till bron eller avgå.
	Några andra alternativ finns inte. Det bör Carl Bildt ha insett vid det här laget. Flertalet ledande politiker och opinionsbildare med anknytning till regeringens tre bropartier - moderata samlingspartiet, folkpartiet liberalerna och kristdemokratiska samhällspartiet - verkar inte att ha insett detta.
Öresundsbron
försämrar miljön
	Regeringen kan inte säga ja till den föreslagna Öresundsbron. Bron uppfyller inte de strikta miljökrav som svensk lag ställer. Detta är ett faktum, som betong- och brovänliga partier inte kan förbise, om de ska hålla sig till fakta.
	Den noggranna miljöprövning som har skett av broförslaget ger inte regeringen något annat val än att säga nej, om den ska göra en seriös miljöprövning enligt naturresurslagen och vattenlagen. De sammanvägda remissvaren ger klara besked: Öresundsbron försämrar miljön. Danmarks acceptans av nollösningen för vattengenomströmningen i Öresund ändrar inte på detta.
Handlar om mer
än vattenflödet
	Det handlar nämligen om mycket mer än vattenflödet och hur det påverkar växt- och djurliv i världens känsligaste innanhav, Östersjön. Vattengenomströmningen är viktig, eftersom redan en liten minskning av Östersjöns vatteninflöde och salthalt skadar det marina livet, men det finns också andra miljöaspekter på bron.
	Det handlar om växt- och djurlivet i Öresund och framför allt om den ökning av luftföroreningar i Skåne och på Själland, som det gigantiska väg- och brobygget Öresundsbron skulle ge.
	Detta är en förbisedd effekt av Öresundsbron, som inga muddringar i världen kan ändra på. Det är bara renare bilar och mindre biltrafik, som kan minska utsläppen. Detta utesluter en vägbro mellan Malmö och Köpenhamn men däremot inte andra fasta förbindelser.
Miljön i Öresund
och Östersjön hotad
	Öresundsbron ökar biltrafiken och utsläppen. Denna ökning varierar med bland annat broavgifternas storlek och differentiering, men att miljöbelastningen ökar är obestridligt.
	Redan dagens utsläpp är för stora i regionen. Naturen i Nordens största storstadsomrdåe - med städer som Köpenhamn, Malmö och Helsingborg - tål inte mer kväveoxider, kolväten och koldioxid. Detta säger också en av de tyngsta remissintsanserna, koncessionsnämnden för miljöskydd.
	Debatten om öresundsförbindelserna och miljön borde handla om hur vi ska minska, inte öka, miljöförstöringen i regionen och om alternativ till en vägbro Malmö-Köpenhamn. Ett alternativ, som likt bron är en fast förbindelse men till skillnad från den är mljövänlig och billig, är en järnvägstunnel Helsingborg-Helsingör.
	Debatten borde också handla om kostnaderna för bron, sannolikt 25-30 miljarder kronor, och hur dessa påverkar statens finanser.
Vid ja till bron
måste regeringen avgå
	Betong- eler brovänliga partier som moderaterna, folkpartiet och kds förstår inte hur viktig Öresundsbron är. Det handlar om havsmiljön i Östersjön och livsmiljön i Skåne och Själland. Det handlar om regeringens miljömässiga trovärdighet, bland annat om viljan och förmågan att lägga om transporter från väg till järnväg.
	För centerparitet handlar Öresundsbron dessutom om allmänpolitisk trovärdighet.
	Om Carl Bildt tvingar igenom ett ja till bron, spräcker han regeringen. Centern kan inte sitta i en regering som ökar Sveriges miljö- och statsskuld. Det är otänkbart för ett parti, som har kompromissat bort för mycket av sin politik i regeringen, lider av tidigare kärnkraftskompromisser och har låga opinionssiffror.
	Om regeringen säger ja till bron, måste den i praktiken avgå. Sveriges författning tvingar inte Carl Bildt att avgå, men moralen gör det. "Enligt min mening måste han avgå", säger författningsexperten Agne Gustafsson till HT.
	Carl Bildt har alltså att välja mellan att säga nej till Öresundsbron av miljöskäl eller att spräcka regeringen och avgå. Valet borde inte vara svårt.

bildtext:
Regeringens val i fråga om Öresundsbron är enkelt: Antingen så säger regeringen nej till bron av miljöskäl och sitter kvar, eller så säger den ja och spricker, vilket tvingar regeringen att avgå.




Billigt att
starta tidning

	När jag blev med dator för åtta år sedan, var persondatorerna stora, dyra och långsamma. Min första dator, en Apple Macintosh plus, kostade 45 000 kronor. I dag går dess efterföljare, Macintosh classic, på rea för ungefär en tiondel av priset.
	Jag kan inte komma på något område, där det har hänt så mycket på tio år som på datorområdet. Dagens kraftfulla persondatorer har bättre prestanda än vad mångdubbelt större och många gånger dyrare minidatorer hade för tio år sedan.
Bråkdel av priset
	Innan jag kom till HT som chefredaktör i september 1988, var jag frilansjournalist med egen reportagebyrå (Infopress). Min fru Lena var också egenföretagare; hon drev den reklambyrå (Infoform), som fick flytta med familjen till Hudiksvall.
	När jag för sju år sedan hjälpte Lena med att datorisera Infoform, föll valet på samma lättanvända Macintosh-dator.
	Macen, som den allmänt kallas, kunde redan för sju år sedan göra nästan lika mycket som ett traditionellt grafiskt system för tidningar, tryckerier och liknande _ till bråkdelen av priset.
Ändå dyr lösning
	Macen var som persondator billig jämfört med tidningarnas datorsytem. Men den var dyr jämfört med de persondatorer som arbetade med datorjätten IBM:s operativsystem MS-DOS.
	Innan min hustru datoriserade reklambyrån, fick hon lämna bort sätteriarbete till ett sätteri och manuellt montera typografiskt satt text och bilder vid ett monteringsbord. Hon kunde ersätta detta med ett Macintosh-baserat datorsystem, som vid den här tiden, våren 1987, kostade 160 000 kronor.
	För detta fick hon en dator (Macintosh SE), extra hårddisk för lagring av färdiga sidor (Apple HD 20), svartvit bildskärm i A 4-formt (Radius FPD), laserskrivare (Laserwriter plus) samt progrm för ordbehandling (Word) och ombrytning (Pagemaker).
En tiondel
	160 000 kronor var lite pengar på den tiden jämför med vad den grafiska branschen var van att betala för traditionella, marginellt bättre datorsystem.
	160 000 kronor är mycket jämfört med vad detta Mac-paket kostar i dag. Nu kan jag plocka ihop det för 31 000 kronor.
	Om jag nöjer sig med mindre bildskärm men i färg och enklare ombrytningsprogram (Print shop), kan jag få ett paket för 18 000 kronor, en niondel av priset för sju år sedan.
Enkelt starta tidning
	I dag går det att producera färdiga tidningssidor i A 3-format med en liten och billig organisation.
	Den som i dag vill starta en endagstidning som Gästriklands Tidning eller Kuriren Fredag, länets två veckotidningar av dagspresskaraktär, kan tekniskt göra det till en bråkdel av vad det kostade tidigare och med färre personer i produktionen.
	På en dagstidning som HT eller Kuriren blir det inte lika billigt, eftersom en dagstidning har en större och mer komplex organisation. Men det är ändå mycket billigre än förr.
Tidning för 150 000
	1985 kostade ett billigt grafiskt datorsystem, för att göra färdiga sidor på en endagstidning, 1 315 000 kronor inklusive moms. I detta ingick en persondator för inskrivning av text, tre datorer för sidombrytning (Powerview), fotosättare, extra typsnitt (stilar) och nödvändiga program.
	1993 kan jag plocka ihop ett likvärdigt system för 150 000 kronor. Det omfattar en bärbar dator (Macintosh PB 145 B), tre datorer för sidombrytning (Macintosh LC 475), högupplösande laserskrivare för A 3 (Lasermaster 1200), program för sidombrytning (tre stycken Pagemaker), ordbehandling med mera (tre stycken Claris Works) och extra typsnitt.
	Detta system är dessutom snabbare, bättre, billigare i drift och lättare att arbeta med än det dyrare systemet från 1985.
Ny pressfrihet
	Den nya datorkraften ger pressfriheten en ny innebörd. Nu är det möjligt att starta en tidning med 150 000 kronor på fickan.
	Detta är naturligtvis en sanning med modifikation. Utöver detta kapital för teknikinvestering, behöver den hugade tidningsutgivaren också kunskap, bra ideer, uthållighet och pengar till lokaler, löner, administration, marknadsföring, tryck- och distributionskostnader, med mera.
	Det behövs alltså väldigt mycket mer än 150 000 kronor för att ge ut en tidning, både i fysiskt och mänskligt kapital, men det är ändå fascinerande att se hur teknikutvecklingen på mindre än ett årtionde har förändrat kalkylen på en viktig punkt.

Jörgen Bengtson är HT:s chefredaktör.





Bingo för
glesbygden

	Torsdagen var de positiva överraskningarnas dag, i alla fall sett i inrikespolitiskt perpektiv.
	Först kommer ny demokrati med beskedet att det vänt i husläkarfrågan och vill avskaffa den onödiga husläkarlagen.
	Sedan presenterar regeringen sin regionalpolitiska proposition, som kort sagt är bingo _ i första hand för glesbygden och i andra hand för centerpartiet. De regionalpolitiska anslagen höjs med 50 procent.
	Ännu i måndags såg det mörkt ut för centerkraven på höjningar av de regionalpolitiska anslagen. Moderata samlingspartiet och folkpartiet liberalerna var mycket negativa till höjningar av anslagen.
	Bakom torsdagens regionalpolitiska islossning ligger ett hårt förhandlingsarbete, där centerpartiet med arbetsmarknadsminister Börje Hörnlund i spetsen kan inkassera en seger för förnuftets politik _ hela Sverige ska leva.
Regionalstödet
höjs med 50 procent
	Jämfört med innevarande år kommer de regionalpolitiska anslagen att öka från 2,6 miljarder till cirka 4 miljarder kronor budgetåret 1994/95. Hela 800 miljoner av detta kommer från arbetsmarknadsstyrelsens (AMS:s) konto för arbetsmarknadspolitiska åtgärder.
	Dessa 800 miljoner kommer att gå direkt till länsstyrelserna för att användas till att skapa varaktiga jobb, som det heter. En stor del av pengarna kommer att användas till företagsstöd, ett nytt landsbygdsstöd och ökad hjälp till lanthandlare.
	Småföretag med mindre än 50 anställda ska kunna få investeringsbidrag med upp till 15 procent av investeringskostnaden. Med tanke på småföretagens svårigheter att få krediter på bank och även hos utvecklingsfonderna är detta stöd en åtgärd, som inte kommer en dag för tidigt.
En satsning
på hela Sverige
	Börje Hörnlund skickar också med propositionen en programförklaring, där han betonar att det högsta målet med regionalpolitiken är att öka individens möjligheter att själv välja var han eller hon vill arbeta och bo. Enligt Hörnlunds terminologi handlar torsdagens proposition om den lilla regionalpolitiken.
	För att hans tydliga programförklaring ska få genomslag krävs åtgärder också i den stora regionalpolitiken, det vill säga de riktlinjer och satsningar, som främst kommunikations- och utbildningsdepartementen fokuserar på.
	Framgång i regionalpolitiken kräver att inblandade departement drar åt samma håll. Effekterna av satsningarna i propositionen kan annars raderas ut om något eller några departement inte förstår betydelsen av en satsning på hela Sverige.
Förhandlingsseger
för centerpartiet
	Propositionen innehåller i alla fall en klar åtgärd för att bättre koordinera regionalpolitiken. Avreglerade verk, såsom Telia och Posten, ska varje år lämna en redovisning över vad deras förehavanden och beslut gjort för att bättre jämställa förutsättningarna i olika delar av landet.
	På detta sätt kan man kan för landsbygdens del kompensera en del av de negativa effekter avregleringar och privatiseringar fört med sig.
	Ett annat välkommet inslag är det så kallade mikrostödet, som ska ge maximalt 20 000 kronor i stöd till de allra minst företagen, utan branschbegränsningar. Till detta kommer förstärkt företagsrådgivning och ökade medel till kooperativ utveckling.
	Sammantaget är propositionen bingo för glesbygden. Det är bara att gratulera Börje Hörnlund och centerpartiet till en förhandlingsseger.

Bildtext
Det blev bingo för landsbygden, glesbygden och centerpartiet i den regionalpolitiska propostitionen, som regeringen presenterade på torsdagen.



andraledare 930924

Blir USA äntligen civiliserat?

	I USA gäller den starkes rätt på många områden.
	President Bill Clinton vill ändra detta på en mycket viktig punkt: Han vill ge alla amerikanare, oberoende av inkomst, hälso- och sjukvård. I dag saknar 37 miljoner amerikanare sjukförsäkring.
	På torsdagen presenterade president Clinton inför kongressen ett förslag till allmän sjukförsäkring. Arkitekten bakom förslaget är hans hustru, toppjuristen Hillary Rodham.
	Bill Clintons hälso- och sjukvårdsplan ska inte bara garantera varje amerikan, som han säger, "hälsotrygghet". Den ska också ge honom eller henne frihet att själv välja sjukförsäkringsbolag.
	Planen ska också begränsa kostnaderna för sjukvården i USA, som slukar 14 procent av bruttonationalprodukten och är betydligt högre än i Sverige räknar per invånare, trots att den är sämre.
	Sjukförsäkringen ska finansieras med arbetsgivaravgifter, enskilda avgifter och federala skattepengar, det senare främst genom en ny skatt på tobak.
	Om Bill Clinton får kongressen att klubba igenom en lag om allmän sjukförsäkring, om än i modifierad eller helt omarbetad form, kommer han att gå till historien. En allmän sjukförsäkring är en av de största sociala reformerna i USA:s nittonhundratalshistoria.
	Frågan om allmän sjukförsäkring har stått högt upp på dagordningen i amerikansk politik i tre årtionden. Bill Clinton har med sitt förslag fört den närmare förverkligande än någon annan politiker före honom. Mycket talar för att amerikanarna har allmän hälso- och sjukvård om några år. Men detta tar USA steget in i den civiliserade världen.


tredjeledare 940516

Bollnäs kan snegla på Nordanstig

	Bollnäs kommun har problem med sin profil. Ett problem är att profilen är så otydlig att man alltför ofta förväxlas med Borlänge. En projektgrupp i kommunen har därför frågat folk i och utanför kommunen vad, som är utmärkande med kommunen.
	Alla tillfrågade är överens om att naturen är den främsta tillgången, men de nämner också kulturen och traditionerna. Kommunledningen vill gärna marknadsföra sig som en småföretagarvänlig kommun. Detta är ju bra utgångspunkter för nästa steg, men vad är det?
	Varför inte snegla på Nordanstigs kommun och de trevare den kommunen skickat ut i Europa för att marknadsföra sig. På samma sätt skulle Bollnäs kommun rikta sökarljuset på regioner i Europa, där människorna är svältfödda på naturupplevelser.






Bomber
över Bosnien

	Bomberna över Bosnien blev inte vad världen hade väntat sig.
	Det blev ingen upprepning av kriget mot Irak, med bomber mot serbiska ställningar runt Sarajevo, när tidsfristen gick ut.
	Sedan kom som en blixt från klar himmel bomberna. De kom i gryningen på måndagen i form av två amerikanska stridsplan, som sköt ned fyra serbiska plan över Bosnien-Hercegovina.
Serbiska plan bröt
mot FN:s flygförbud
	Explosionen kom, när "lugnet" hade sänkt sig över Bosnien, det vill säga när krigsintensiteten hade avtagit. När sex serbiska stridsplan bröt mot FN:s flygförbud över Bosnien och bombade mål i staden Novi Travnik i centrala Bosnien, gick patrullerande Nato-plan till aktion över staden Banja Luka.
	De två USA-planen i Nato-tjänst försökte två gånger få de serbiska planen att landa. Två av dem lydde order. De fyra andra planen vägrade, varefter de amerikanska F 16-planen svarade med att skjuta ned dem.
	Den bosnienserbiska militären förnekar att serbiska plan brutit mot flygförbudet, trots att stridsflyg bevisligen bombade bosniska mål och flygplanen enligt flera uppgifter var serbiska.
Första gången
Nato är i strid
	Nedskjutningen av serbiskt stridsflyg var det första militära tillslaget mot serberna i Bosnien från världssamfundets sida. Det var också serbernas första flagranta brott mot FN:s flygförbud över Bosnien, som trädde i kraft i oktober 1992, och Nordatlantiska försvarsorganisationens (Natos) första krigshandling sedan militäralliansen formerade sina styrkor 1949.
	Nato har genomfört mer än 12 000 patrulluppdrag över Bosnien sedan Nato-flyg började patrullera av område i april 1993.
	Serberna har brutit mot FN:s flygförbud tidigare, men då har det handlat om helikoptrar och enstaka flygplan. Måndagens serbiska flyginsats var den första i sitt slag, enligt amerikanska källor.
	De två amerikanska planen handlade alltså enligt indirekt FN-order, när de sköt ner stridsflygplan, som vägrade landa.
	Ryssland, som många räknar som Serbiens allierade, har inga invändningar. Ryssland stöder nedskjutningen av stridsplanen över Bosnien men förnekar att de var bosnienserbiska.
Serberna förstår
bara maktspråk
	FN:s befälhavare i Bosnien, general Michael Rose, välkomnade nedskjutningen av de kränkande planen.
	Från officiellt bosnienserbiskt håll var kommentarerna dämpade efter nedskjutningen, liksom de var inför Nato hot att bomba serbiska ställningar runt Sarajevo. Detta bekräftar att det språk serberna förstår är maktspråk.
	Natos bestämda uppträdande under den senaste månaden har sannolikt fört Bosnien närmare eldupphör och fred.
	Natos och FN:s beslutsamhet börjar ge resultat. Vi behöver se mer av denna beslutsamhet, som öppnar flygplatsen i Tuzla, tar kontroll över vägarna till Sarajevo, bryter belägringen av bosniska städer samt säkrar land- och sjövägar till det Bosnien som den lagliga regeringen i Sarajevo kontrollerar.
Nödvändigt med
flera FN-soldater
	En förutsättning för fortsatt framgång är dels att Nato visar militär styrka, dels att FN har tillräckligt med marktrupper, som kan patrullera av områden och övervaka vapenvilor. Detta har inte FN i dag.
	FN-generalen Michael Rose har begärt en omedelbar förstärkning på 5 000 man. Bara Ryssland har hörsammat vädjan om mera trupper.
	FN behöver flera fredsbevarande soldater på marken i Bosnien. Alla FN-stater med kapacitet att ge ett kontant- eller truppbidrag till freden i Bosnien bör göra det.

bildtext:
Amerikanskt F 16-flyg på Nato-uppdrag sköt på måndagen ned fyra serbiska stridsplan, som bröt mot FN:s flygförbud över Bosnien. Natos och FN:s bestämda uppträdande under den senaste månaden har sannolikt fört Bosnien närmare eldupphör och fred.





Bosnien
närmare fred?

	Har freden någon chans i Bosnien_Hercegovina?
	Det är svårt att vara optimist om Bosnien, efter oräkneliga eldupphöravtal, mängder av fredspropåer och ett formellt sammanbrott av fredsförhandlingarna den 1 september i år.
	Kanske finns det ändå anledning till viss optimism efter de senaste dagarnas överläggningar mellan de stridande parterna.
Världen har accepterat
en styckning av Bosnien
	Styckningen av den internationellt erkända staten Bosnien-Herceogivna är ett faktum.
	Förenta nationerna (FN) och omvärlden har låtit det ske, utan att ingripa med annat än ord och humanitär hjälp. Omvärlden har inte ens låtit den bosniska staten få försvara sig med vapen.
	FN har accepterat att serber och kroater styckar en av världsorganisationens medlemsstater och rensar "sina" områden på muslimer. Omvärlden har accepterat att serber och kroater har fördrivit Bosniens största folkgrupp, muslimerna, och alla som vill leva i en fleretnisk stat från nio tiondelar av Bosniens yta.
	Världen har genom sin passivitet sänt en farlig signal till andra länder och folk, som vill lägga under sig territorier: våld lönar sig.
"Restbosnien" får inte bli
"palestinskt flyktingläger"
	Den muslimskdominerade regeringen i Sarajevo har accepterat en delning av Bosnien, i enlighet med huvuddragen i medlarna David Owens och Thorvald Stoltenbergs fredsavtal. Enligt detta skulle Bosnien omfatta tre tiondelar av det territorium staten hade vid sin självständighet. I dag behärskar bosnierna bara en tiondel.
	Bosniens president Alija Izetbegovics krav för att godkänna avtalet är att det förkrymta Bosnien ska bli en någorlunda sammanhängade geografisk enhet med landkorridorer till hamnar vid Adriatiska havet i väster och Donaus biflod Sava i norr.
	Dessa krav är rimliga. Världssamfundet måste nu göra klart för serber och kroater att på dessa punkter måste de ge med sig.
	Världssamfundet får inte acceptera att serber och kroater tvingar på muslimska och fleretniska bosnier ett "fredsavtal", som förvandlar "Restbosnien" till ett antal "palestinska flyktingläger" utan ekonomisk livskraft och förbindelse till havet.
Avgörande att Bosnien
får förbindelse till havet
	Bosnien har inte bara accepterat en delning av landet utan i praktiken också att de serbiska delarna i en framtid införlivas med Serbien/Jugoslavien och de kroatiska med Kroatien. Eftersom Owen_Stoltenberg-planen från augusti inte ger muslimerna mer än en transitkorridor till Adriatiska havet, innebär det att "Restbosnien" skulle bli helt kringgärdat av fientligt territorium.
	Var och en som följt kriget i Bosnien och studerat kartan över landet, inser att "Restbosnien" måste ha landförbindelse till havet för att kunna överleva. En landkorridor från centrala Bosnien till Adriatiska havet är den navelsträng och livlina, som "Restbosnien" måste ha för att känna någon som helst trygghet.
	Samma sak gäller de muslimska enklaverna i östra Bosnien, Srebrenica, Zepa och Gorazde. De behöver en livlina till centrala Bosnien i form av en landförbindelse som är bosniskt territorium.
Nya kompromisser
kan bana väg för fred
	Kroaterna lär, enligt uppgifter på tisdagen, ha gått med på att ge det muslimskt dominerade Bosnien tillgång till hamn vid Adriatiska havet. Om detta är sant och Bosnien får en landkorridor från hamnen till centrala Bosnien, är ett av bosniernas viktigaste krav för fred tillgodosedda.
	Dessutom lär kroater och serber har gått med på vissa andra landavträdelser, som går bosnierna till mötes. Förhoppningsvis handlar det om att binda samman enklaverna i öster med centrala Bosnien och säkra landförbindelser till enklaven Bihac i väster.
	Enligt nu aktuellt fredsavtal skulle bosnierna få 31 procent, serberna 52 procent och kroaterna 17 procent av Bosniens territorium. Det betyder att "Restbosnien" skulle omfatta knappt 16 000 kvadratkilometer eller halva Belgiens yta.
	Låt oss hoppas att det är som medlarna sade på tisdagen, att de stridande parterna aldrig har varit närmare ett fredsavtal är nu. Bosniens plågade muslimska och fleretniska invånare måste få fred, även om det blir en skamlig och djupt orättvis fred.

bildtext:
De internationella medlarna i Bosnien vill dela landet i tre delar, en serbisk, en bosnisk med muslimsk majoritet och en kroatisk. Sarajevoområdet ska under en övergångsperiod förvaltas av FN. För att "Restbosnien" ska bli en livskraftig enhet, måste landet ha förbindelse till Adriatiska havet och floden Sava.





Bosnienmuslimerna
måste få försvara sig
	
	Senaten i USA ställde sig på torsdagen bakom kravet på att häva vapenembargot mot Bosnien. Beslutet togs med knappast möjliga marginal, 50 mot 49 röster. För att dessa lagändringar ska träda i kraft krävs ett godkännande också av representantshuset och en underskrift av presidenten.
	Därmed är det klartecken att också driva frågan i FN.
	Reaktionerna från bland annat Sverige har varit kraftiga. Utrikesminister Margaretha af Ugglas tycker att USA ska skicka mera FN-soldater till Bosnien istället. Visst finns det risker med att ge möjlighet till fri beväpning för de stridande parterna i Bosnien.
	Men detta ska ställas mot ytterligare bosnienserbiska angrepp på muslimsk civilbefolkning, med mycket svagt beväpnade muslimska soldater och en handfallen omvärld som åskådare.
Mönstret är på
väg att upprepa sig
	Bosnienserberna drog sig tillbaka från Sarajevo först efter det att FN och USA hotade med att flygbomba deras artilleriställningar runt staden. Reträtten från Sarajevo följdes av truppsammandragningar kring Gorazde och två veckors terrorbombningar innan omvärlden vaknade och FN ställde ytterligare ett ultimatum.
	Efter tillbakadragandet från Gorazde är nu detta mönster på väg att upprepa sig i staden Brcko. Frågan är bara den här gången hur många oskyldiga civila som ska dödas innan FN vidtar åtgärder.
	Så länge fredsförhandlingarna enbart framstår som en diplomatisk balett är det i dag endast en väg, som kan ge resultat, det vill säga få stopp på de bosnienserbiska angriparna. Det är att FN och Nato med kraft visar att de är beredda att försvara de angripna muslimerna. De gånger metoden anammats har den också gett direkt resultat.
FN:s tvekan tolkas
som svaghetstecken
	Tyvärr har FN:s agerande föregåtts av en stor beslutsvånda, vilken endast tjänar som förstärkare av bosnienserbernas krigsmoral och målmedvetenhet. Varje tvekan från FN:s sida tolkas av bosnienserberna, som ett svaghetstecken. Så fungerar krigslogiken.
	Om FN inte övervinner denna beslutsvånda, måste muslimerna få möjlighet att försvara sig själva. Detta genom att FN beslutar att häva vapenembargot mot Bosnien.
	De stora problemen i FN bottnar i både den amerikanska administrationens svårighet att få hemmaopinionen att ställa sig bakom en kraftfullt insats i Bosnien samt Rysslands lojalitet, om än svårt sargad, med de bosniska serberna.
Risk för att USA
backar ur i Bosnien
	Ur detta perspektiv framstår den amerikanska senatens beslut i ett litet annorlunda sken. Senatens ovilja att satsa stora pengar på ett ingripande i Bosnien är väl känd.
	Beslutet angående vapenembargot kan vara en signal om att USA på detta sätt söker ett motiv att ta ett kliv bakåt i denna konflikt. Genom att muslimerna får möjlighet att beväpna sig på samma villkor, som sina angripare blir incitamenten och det underliggande moraliska tvånget att ingripa inte längre lika starkt.
	USA:s beslut nyligen att minska det ekonomiska stödet till fredsbevarande operationer är oroväckande signaler, som förstärker misstankarna att USA också är på väg att minska sitt engagemang i Bosnien.
	Clinton har dessutom lanserat en ny strategi, som innebär att FN inte ska ta på sig mer uppdrag än det klarar av. FN har med andra ord för många bollar i luften, enligt Clinton. Det kan vara riktigt, men i detta läge behövs då en offensiv strategi, särskilt från USA:s sida.
	Om USA och därmed FN hukar i Bosnien blir det absolut nödvändigt att häva vapenembargot.
	Bosnienmuslimerna måste få försvara sig.






Bottenlös tragedi i
Rwanda och Burundi

	I centrala Afrika pågår sedan länge ett blodigt inbördeskrig, som först nu har nått tidningarnas nyhetssidor. I två fattiga, överbefolkade stater _ Rwanda och Burundi _ härskar terror och laglöshet. En stor del av ansvaret för den tragiska utvecklingen i de två länderna ligger hos den forna kolonialmakten Belgien.
	Rwanda och Burundi är jämstora, 26 338 respektive 27 817 kvadratkilometer. På en yta motsvarande Västernorrland bor drygt tretton miljoner människor, drygt sju miljoner i Rwanda och knappt sex miljoner i Burundi.
Rwandas stats- och
regeringschefer dödade
	Situationen i Rwanda är blodigare och mer kaotisk än någonsin. I onsdags dog landets president tillsammans med Burundis president i en flygkrasch, då planet blev nedskjutet. I torsdags blev Rwandas premiärminister Agathe Uwilingiyimana mördad.
	I Rwandas huvudstad Kigali drar nu soldater och laglösa band fram och sprider bokstavligt talat död och förintelse omkring sig. Vittnen berättar om våldsorgier, där män hugger, sticker, slår eller skjuter ihjäl människor, plundrar och sätter hus i brand.
	När strider blossade upp i det södra grannlandet Burundi i februari i år dog 50 000 människor på två veckor, enligt FN.
	Bakgrunden till den ofattbara grymheten i Rwanda och Burundi är en flerhundraårig konflikt mellan folkgrupperna hutu och tutsi.
	I båda staterna är bantufolket hutu i majoritet och det hamitiska folket tutsi i minoritet. I Rwanda är 90 procent hutu och 9 procent tutsi, i Burundi 85 procent hutu och 14 procent tutsi.
Minoritet har
förtryckt majoritet
	Tutsi styrde länge båda länderna och förtryckte hutu. Tutsi behärskade och behärskar förvaltning, ekonomi och krigsmakt.
	1959 revolterade hutuerna i Rwanda, drev tiotusentals tutsier i landsflykt och tvingade fram reformer, som gjorde att folkflertalet (hutu) fick makten vid självständigheten 1962. Inom hutufolket finns också en gammal motsättning mellan förmögna, konservativa hutuer i norr och radikala hutuer i söder.
	Tutsierna behöll makten i Burundi även efter självständigheten.
	Mot slutet av 1980-talet började en liberalisering i länderna.
	I Rwanda genomförde president Juvenal Habyarimana, som dog i onsdags, politiska reformer 1990. I oktober 1990 invaderade landsflyktiga tutsier Rwanda. Först i augusti 1993 slöt regeringen och tutsirebellerna fred sedan kriget gjort en miljon hemlösa.
	I Burundi fick 1988 hutuerna plats i regeringen, vilket delade hutuerna i moderata och militanta grupper. De senare vill med väpnad kamp störta tutsierna. 1993 gick Burundi till flerpartival.
Burundis demokrati
slagen i spillror
	Utvecklingen i Rwanda och Burundi såg i början av nittiotalet hoppfull ut. Motsättningen mellan tutsier och hutuer började mildras. Burundi blev en modell för demokratisering i Afrika.
	Drömmen om demokrati och försoning i Burundi slogs i spillror i oktober 1993. I ett kuppförsök mördade tutsier den första folkvalda presidenten, Melchior Ndadaye (hutu), samt sex andra ministrar och deras hustrur. Den här gången svarade hutufolket för första gången med att försvara sig och mörda tutsier, vilket utlöste en hämndaktion från krigsmaktens tutsier.
	I Burundi pågår en etnisk rensning, som båda folk är delaktiga i.
Belgiens fel att
folken inte försonats
	I Burundi har tutsierna i praktiken återtagit all makt.
	I Rwanda har anarkin och det besinninglösa våldet tagit makten.
	Nya blodbad har sköljt undan en hoppingivande demokratisering och nationell försoning i Rwanda och Burundi.
	Ansvarig för utvecklingen i de två länderna är ytterst Belgien. Som kolonialmakt spelade Belgien ut folkgrupperna mot varandra, styrde enligt principen "söndra och härska" och gjorde inget allvarligt försök att försona tutsi- och hutu-folk.




underledare 940610

Bra järnvägsdragning i Norrala

	Norraladalen är av riksintresse för kulturminnesvården. Järnvägens nya sträckning och europavägens nya dragning hotar viktiga natur- och kulturvärden i dalgången. Därför var det klokt av regeringen att välja den östra och dyrare sträckningen, som innebär minst ingrepp i naturen.
	Det är nu viktigt att Banverket snabbt kommer igång med projektering och byggnation av den nya sträckningen. Det blir ny järnväg på hela sträckan mellan Ljusne och Enånger och dubbelspår Stockholm_Gävle. Dessa nya järnvägar är _ tillsammans med den utkrökta Idenorsböjen och mindre förbättringar längs banan i övrigt _ nödvändiga pusselbitar för att kunna köra snabbtåg på Ostkustbanan.
	Om allt går enligt planerna, börjar snabbtåget X-2000 trafikera sträckan Stockholm_Sundsvall i slutet av nästa år.
	Fullt utbyggd blir banan först 1997. Då ska snabbtågen klara sträckan Stockholm_Sundsvall på under tre timmar (2:53). Resenärer från Hudiksvall kommer att resa till Stockholm på strax över två timmar (2.09) och till Sundsvall på tre kvart.
	Täta avgånger med X-2000 och regionala snabbtåg kommer att binda samman södra Norrlandskusten till en arbets- och studiemarknad och ge snabba förbindelser till centra som Uppsala och Stockholm.
	Snabbtågen har alla förutsättningar att bli en viktig regionalpolitisk motor. Men då gäller det att Statens järnvägar förstår att sätta priser efter vanligt folks betalningsförmåga och inte efter förstaklassresenärernas feta plånböcker.






Bra med
a-kassa åt alla

	På onsdagen genomförde arbetarrörelsen en jättedemonstration i Stockholm mot ändringar i arbetsrätten och a-kassan. Det var en sanslös demonstration, där de närvarande inte förmådde lyfta blicken bortom demonstrationsplakaten.
Små och välmotiverade
ändringar i arbetsrätten
	Arbetarrörelsen vill inte diskutera förändringar i arbetsrätten eller lyssna på sakargument i frågan. Sakskälen försvinner i ett stormande känslohav.
	Den som sakligt betraktar ändringarna finner att de är små, välmotiverade och anpassade till småföretagens verklighet.
	Det nya är att arbetsgivarna får rätt att undanta högst två personer per turordningskrets vid uppsägning, förbjuda fackliga blockader mot enmans- eller familjeföretag, avskaffa fackens vetorätt mot oseriösa entreprenörer och förlänga tiden för prov- och visstidsanställning till tolv månader. Förändringarna gör det lättare för framför allt småföretag att anställa fler.
	Arbetsgivarna får längre tid på sig att säga upp eller avskeda anställda av personliga skäl, till exempel brottslig verksamhet.
	På en punkt skärper lagen kraven på arbetsgivarna. De blir skyldiga att meddela anställningsvillkoren till varje nyanställd.
	Vem kan, på saklig grund, hävda att denna nya arbetsrätt innebär katastrof?
Äntligen en allmän
arbetslöshetsförsäkring
	Arbetarrörelsen motsätter sig också en allmän obligatorisk arbetslöshetsförsäkring, som skulle täppa till en av de sista stora hålen i välfärdens sociala skyddsnät. Arbetarrörelsen motsätter sig vidare en höjning av egenavgifterna till arbetslöshetskassan.
	Detaljerna i arbetslöshetsförsäkringen, som kvalificerings- och utförsäkringstid, fastställer riksdagen först i vår. 
	Klart är att arbetslöshetsförsäkringen ska börja gälla den 1 juli 1994 och att de arbetstagarna kan välja mellan att ansluta sig till en facklig a-kassa eller till en nyinrättad statlig a-kassa. Egenavgiften i arbetslöshetsförsäkringen höjs också. Från och med den 1 januari 1994 drar arbetsgivaren en procent av bruttolönen till försäkringen, från och med 1995 två procent.
	Lägsta ersättning i arbetslöshetsförsäkringssystemet höjs från 4 300 till 5 300 kronor per månad.
	Vem kan hävda att detta innebär katastrof? Enbart extrema nyliberaler, som inte vill att medborgarna ska ha ett skyddsnät som fångar upp dem vid exempelvis arbetslöshet, kan göra det.
Trettio år gammalt
c-krav blir verklighet
	A-kassesystemet är i dag Ebberöds bank. Avgifterna täcker snart inte ens räntorna på lånen, som arbetsmarknadsfonden måste ta för att kunna betala ut arbetslöshetsersättningarna. Fondens underskott växer med 2,9 miljarder kronor per månad.
	Det är mot den bakgrunden vi ska se de höjda egenavgifterna.
	Nära en tredjedel av de arbetslösa står utan ersättning från a-kassa. En femtedel får inte ens kontant arbetsmarknadsstöd (KAS).
	Det är mot denna bakgrund vi ska se nödvändigheten av en heltäckande arbetslöshetsförsäkring.
	Den allmänna obligatoriska arbetslöshetsförsäkringen är en viktig rättvisereform, som nu blir verklighet. Det kan de arbetslösa utan a-kassa eller KAS tacka centerpartiet för, som i 30 år kämpat för en arbetslöshetsförsäkring åt alla.
	Alla svenskar ska ha rätt till ekonomisk trygghet vid arbetslöshet, utan att behöva stå med mössan i hand och be om socialhjälp. Nu får de det, trots att arbetarrörelsen försöker hindra denna rättvise- och jämlikhetsreform.

bildtext:
Kan en välfärdsstat som den svenska acceptera att 20 procent av de arbetslösa varken får a-kassa eller KAS? Nej, och denna orättvisa råder den obligatoriska arbetslöshetsförsäkringen bot på. Den nya arbetsrätten öppnar för ökad sysselsättning i småföretag. Arbetarrörelsens protester mot arbetslöshetsförsäkringen och den nya arbetsrätten är osakliga.


andraledare 931007

Bra med Svensk bilprovning

	Sverige har en av världens äldsta bilparker men samtidigt sannolikt världens trafiksäkraste. Detta kan vi tacka bilprovningen för.
	Tack vare den årliga kontrollbesiktningen av bilar och andra motorfordon har Sverige fått bättre och mera långlivade bilar. Medellivslängden har ökat från tio år _ när AB Svensk bilprovning startade sin verksamhet 1963 _ till 17 år i dag.
	Denna vecka genomförde AB Svensk bilprovning sin hundramiljonte kontrollbesiktning. Varje dag hittar den statliga bilprovningen 4 000 allvarliga fel och belägger tiotalet bilar med körförbud.
	Detta hjälper mer än något annat till att ge Sverige god trafiksäkerhet. Dessutom har kontrollbesiktningen förbättrat miljön, genom kontrollen av avgasutsläpp, och nationalekonomin, genom att besiktingarna ökar bilarnas livslängd.
	Regeringens avregleringspolitik har drabbat AB Svensk bilprovning. Nu ska privata verkstäder kunna konkurrera med AB Svensk bilprovning. Denna avreglering kommer sannolikt att försämra den samlade kunskapen och kompetensen inom kontrollbesiktningen och därmed minska trafiksäkerhets- och miljövinsterna samt de samhällsekonomiska vinsterna med bilbesiktning.
	När svensk bilprovning fungerar så bra, varför kan inte Svensk bilprovning få fortsätta som förut!


andraledare 931020

Bra med delade demonstrationer

	Risken för bråk i Stockholm mellan höger- och vänsterextremister på Karl XII:s dödsdag den 30 november blir mindre i år än förra året. Det blir nämligen ingen kransnedläggning vid Karl XII:s staty i Kungsträdgården.
	Högerextrema Sverigedemokraterna har fått polistillstånd för att demonstrera på Medborgarplatsen på Södermalm, på behörigt avstånd från Karl XII-statyn i Kungsträdgården. Motdemonstranterna förvisar polisen till norra delen av innerstan.
	Det är inte säkert att det räcker att separera demonstrationstågen för att hindra bråk, så för säkerhets skull garderar polisen med 900 poliser på gatorna den 30 november.
	Det är bra att polisen lär av tidigare misstag. Förra året uppstod kravaller i centrala Stockholm, när Karl XII-firare och motdemonstranter drabbade samman. Det hade inte behövt hända om polisen hade separerat demonstranterna åt i tid och rum.





Bra med lokala
folkomröstningar

	Förr i tiden _ före de stora kommunsammanslagningarna _ var avståndet kort mellan beslutsfattare och medborgare. Den lokala demokratin fungerade bra.
	I dag är det sämre ställt med den kommunala demokratin. Antalet politiska förtroendevalda är mindre än en tiondel av vad de var före kommunsammanslagningarna. Avståndet mellan förtroendevalda och väljare är stort. Partierna fungerar dåligt som kontaktlänk mellan väljare och valda. I förlängningen skymtar en legitimitetskris för den lokala demokratin.
Rörelse för att
bryta ner stora enheter
	Kommunsammanslagningarna 1971 och 1974 gick för långt. De tvingade många gamla, bärkraftiga och geografiskt naturliga kommuner att gå upp i nya storkommuner.
	Centraliseringen av besluten på kommunal nivå har fött en reaktion. I dag finns en rörelse för att bryta upp storkommuner, otympliga förvaltningsenheter och andra stora enheter.
	De centerledda regeringarna 1976_1982 öppnade dörren till kommundelning. Den senaste kommundelningen kom 1992, när Nyköping blev kommunerna Trosa, Gnesta och "nya" Nyköping.
	Andra kommuner har decentraliserat makten genom att inrätta kommundelsnämnder. Så har skett i Hudiksvall, där storkommunen blev en kommun med fyra kommundelar _ Dellenbygden, Forsa, Iggesund och Hudiksvall _ med var sin lokal "kommunstyrelse".
Räcker inte med att
dela stora kommuner
	Nya kommundelningar och kommundelsnämnder är bra, men de räcker inte för att säkra deltagardemokratin i Sverige. Det måste till nya kommunreformer, som ger medborgarna ökad makt.
	En central reform i detta sammanhang är kommunala folkomröstningar och medborgarnas rätt att via så kallade folk- eller medborgarinitiativ få till stånd lokala folkomröstningar.
	Kommunpolitiker värjer sig mot lokala folkomröstningar, även om opinionen säger något helt annat än fullmäktigebesluten. Detta vill en statlig utredning, Lokaldemokratikommitten, ändra på.
	Lokaldemokratikommitten vill införa mer av direktdemokrati i primär- och landstingskommunerna.
	Den vill att en kommun ska bli skyldig att pröva frågan om folkomröstning om tio procent av invånarna skriftligen begär det.
	Utredningen vill ge kommunerna rätt att helt eller delvis öppna nämndsammanträdena för allmänheten, skapa användarstyrda självförvaltningsorgan och skyldighet att ordna insyn i privata verksamheter som utförs på kommunalt uppdrag.
	Utredningen vill förstärka grundlagsskyddet för det kommunala självstyret, införa personval i kommunalvalen, ha skilda valdagar gentemot riksdagsvalet och förlänga mandatperioderna till fyra år.
Folkomröstningar
skulle stärka demokratin
	Lokaldemokratikommittens förslag är bra men otillräckliga, eftersom fullmäktige kan stoppa ett medborgarinitiativ som kräver folkomröstning, trots att dessa bara får vara rådgivande.
	Om medborgarinitiativrätten ska bli meningsfull, bör en kommun bli skyldig att genomföra en folkomröstning, när nödvändigt antal medborgare så begär. Lagen bör också ge kommuner rätt att utlysa beslutande folkomröstningar.
	Folkomröstningsinstrumentet måste självklart ha vissa spärrar, så det inte missbrukas eller leder till ekonomisk ruin för kommunen. Detta går att lösa. Det visar erfarenheter från Schweiz och USA, där lokala och regionala folkomröstningar är vanliga.
	Det finns en partipolitisk oro, att folkomröstningar gör det svårare för partierna att vara kontaktlänk mellan beslutsfattare och medborgare. Det kan vara så. Men det kan också vara tvärt om, att folkomröstningar vitaliserar partierna, när dessa engagerar sig i folkinitiativ, opinionsbildning för en folkomröstningslinje och uppföljning av ett folkomröstningsresultat.
	Vi tror att fler folkomröstningar skulle vitalisera folkstyret.

bildtext:
En statlig utredning vill ha fler folkomröstningar i kommuner och landsting. Hittills har de nästan enbart förekommit på nationell nivå och då bara fyra gånger (rusdrycker, pensioner, högertrafik och kärnkraft) sedan Sverige fick allmän och lika rösträtt.






Bra med ökad
pappaledighet

	Ska staten lägga sig i vem som stannar hemma med ett barn under barnets första år? Ska staten använda piska eller morot för att få fler fäder att stanna hemma med sina barn?
	Det är den här typen av frågor, som står i centrum för debatten om jämställdhet och föräldraförsäkringen. Debatten fick nytt bränsle på måndagen, när socialminister Bengt Westerberg (fp) ställde sig bakom en departementsutredning, som syftar till att få fler pappor att stanna hemma med sina barn.
Tre modeller för att få
pappor att stanna hemma
	Departementsutredningen laborerar med tre modeller.
	Den första modellen ger fler ledighetsdagar till familjer, där föräldrarna delar på föräldraledigheten.
	Den andra modellen innebär att föräldrarna får ta ut sex månader var av föräldraförsäkringen med 90 procent av lönen i föräldrapenning. Om en av föräldrarna _ vanligen modern _ vill vara hemma mer än sex månader, minskar föräldrapenningen till 75_80 procent från och med den sjunde månaden.
	Den tredje modellen innebär att en förälder _ vanligen fadern _ måste stanna hemma en månad om föräldrarna tillsammans ska få ut tolv månaders föräldraförsäkring.
	Socialdepartementets utredning avvsiar modell ett som för dyr.
Medveten fp-strategi
för ökad pappaledighet
	Folkpartiet har börjat profilera sig i jämställdhetsdebatten, när det gäller att få flera pappor att stanna hemma med sina barn.
	Det började med att folkpartiet på landsmötet i oktober 1993 tog ställning för kvoterad föräldraledighet. Landsmötet ställde sig bakom Westerbergs krav på en "pappamånad" _ att reservera en månad av föräldraförsäkringen för pappan. Om han inte tar ut den, förfaller den. Försäkringskassan ska dock kunna bevilja undantag för ensamstående föräldrar.
	Det fortsatte med att regeringens så kallade pappagrupp, ledd av folkpartiets partisekreterare Peter Örn, kom med ett förslag om tre pappamånader.
	När folkpartiledaren Bengt Westerberg nu ställer sig bakom en departementsutredning om kvoterad föräldraledighet, är det inte förvånande men anmärkningsvärt. Normalt skickar en minister ut en sådan utredning på remiss utan eget yttrande. Fp-ledaren kallar till presskonferens och håller tal om behovet av kvoterad föräldraledighet, innan han lämnar över ordet till utredningen.
Låt Sverige fortsätta
vara ett föregångsland
	I praktiken vill den liberale partiledaren Bengt Westerberg tvinga pappor att vara hemma mer med sina barn. Detta strider mot den grundläggande liberala principen om valfrihet. Men det är ett pris man måste betala, för att stimulera fler pappor att stanna hemma med sina barn och uppnå en bättre jämställdhet.
	Sverige är föregångsland med sin föräldraförsäkring, även i Norden. Danmark har till exempel föräldrapenning under bara hälften så lång tid, sex månader.
	Trots att Sverige försöker bryta ny mark i jämställdheten, är det få fäder som utnyttjar möjligheten att stanna hemma med sina barn. I dag tar papporna ut knappt en tiondel av föräldrapenningen. Åttiofem procent av papporna tar dock ut de två veckor (tio dagar), som de har rätt till vid ett barns födelse.
Rimligt införa
två pappamånader
	Sverige bör fortsätta att vara föregångsland, när det gäller föräldraförsäkring och jämställhdet. Därför är det rimligt att med hjälp av både morot och piska förmå fler fäder att ta större ansvar för sina barn inom ramen för föräldraförsäkringen.
	Låt de två pappaveckorna i anslutning till ett barns födelse bli stilbildande. Komplettera dessa med två pappamånader, en månad som den enda föräldern (i praktiken pappan) måste ta ut för att familjen ska få tolv månaders föräldrapenning, en månad med 90 procent av lönen till den förälder som tagit ut minst ledighet (i praktiken pappan) eller med 80 procent till den andra föräldern.
	En kombination av utredningens två modeller _ en särskild pappamånad och en månad med lägre ersättning för den förälder överlåter tid _ är en bra kompromiss. Två sådana pappamånader fördelar ansvaret för föräldraskapet bättre än i dag. Två pappamånder är ett bra steg på väg mot ökad jämställdhet.

bildtext:
Det är bra om staten med morot och piska stimulerar fler fäder att stanna hemma mer med sina barn. Ett sätt är att införa två pappamånader i föräldraförsäkringen, en månad som fryser inne om pappan inte tar ut den och en månad som ger högre ersättningsnivå om pappan ta ut den istället för mamman.


andraledare 931019

Bra med pappamånad

	Folkpartiet liberalerna visade på sitt landsmöte att partiet lever upp till sin liberala kluvenhet. I flera sakfrågor samt i valet av vice partiordförande visade folkpartiet att det var splittrat.
	Den fråga som splittrade folkpartiet mest på landsmötets sista dag, söndagen, var frågan om en obligatorisk så kallad pappamånad i föräldraförsäkringen. Här kolliderade ideologiska principer, som så ofta i folkpartiet. Den här gången stod jämställdhet och tvång mot tydlighet och valfrihet.
	Landsmötet följde den förra principen. Efter en jämn votering, med röstsiffrorna 84 mot 70, segrade Bengt Westerbergs förslag. En månad av föräldraförsäkringen ska reserveras för pappan. Om han inte tar ut den, förfaller den. Försäkringskassan ska dock kunna bevilja undantag för ensamstående föräldrar.
	Det var modigt och riktigt att folkpartiet att förorda kvoterad föräldraförsäkring.
	En pappamånad ger pappor råg i ryggen att _ förutom de två veckor de allra flesta tar ut i samband med barnets födsel _ ta ut minst en månad av föräldraförsäkringen. En pappamånad gör det legitimt för pappor att stanna hemma med barn på arbetsplatser där i dag arbetsgivare och arbetskamrater lägger hinder i vägen. En pappamånad är praktisk jämställdhet, om än i den lilla skalan.


	;red#mini>
andraledare 930921

Bra om socialförsäkringar

	Beslutet om sjuk- och arbetsskadeförsäkringen på s-kongressen i Göteborg är bra.
	Kongressen sade nej till det som socialdemokraterna drev igenom i krisuppgörelsen med regeringen förra hösten _ att arbetsmarknadens parter ska ta över ansvaret för sjuk- och arbetsskadeförsäkringen. Men den sade också nej till vad många kongressombud krävde _ att sjuk- och arbetsskadeförsäkringen skulle vara kvar i statsbudgeten.
	Kompromissen blev att försäkringen bryts ur statsbudgeten, finansieras med egenavgifter och utbetalas ur gemensam kassa.
	Kompromissen ligger nära det som riksförsäkringsverket har föreslagit, ett socialförsäkringssystem med synliga samband mellan inbetalda avgifter, fonderingar och utbetalningar. Kompromissen bör innebära att socialdemokratin överger den korporativistiska modell, som partiet tvingade igenom i krispaket nummer två.
	Det borde gå att få bred politisk enighet om en ny sjuk- och arbetsskadeförsäkring, som ligger utanför statsbudgeten, är finansierad via egenavgifter, har en solidarisk finansiering, ger individen en anständig ersättning och klar uppfattning om kopplingen mellan förmåner och lön.


tredjeledare 940513

Bra s-motion ger fler ALU-platser

	Riksdagskvinnan Sinikka Bohlin (s) från Gävleborg har tillsammans med sin kollega Britt Bohlin (s) från norra Älvsborg skrivit en motion, som kan skapa många platser för arbetslivsutveckling (ALU) åt arbetslösa.
	De pekar ut natur-, landskaps- och fornminnesvård, som en lämplig sektor för ALU-platser. Där finns omkring 2,8 miljoner hektar mark, som är nytillsynskrävande, med bland annat 1 400 naturreservat.
	Skogsstyrelsen bedömer att 3 000 personer snabbt kan sysselsättas på detta sätt. Förslaget är lysande mot bakgrund av att det i dag varken finns något företag eller statlig myndighet med resurser att se till dessa områden.



andraledare 930929

Bra samla bygden i byalag

	Stockaborna tänker bilda ett byalag på söndag. Bakom byalagstanken ligger Stocka egnahemsförening, som har kallat medlemmar och övriga stockabor till byalagsmöte.
	Egnahemsföreningen vill få alla stockabor, oberoende av boendeform, att engagera sig i Stockas utveckling. Byalaget ska, enligt Egnahemsföreningens planer, stärka gemenskapen i samhället, verka för Stocka som attraktiv bostadsort, stödja enskild företagsamhet i Stocka och se till att Stocka har bra samhällsservice.
	Egnahemsföreningens initiativ är utmärkt. Ett byalag har större möjlighet att engagera folk lokalt än en villaägarförening. Ett livaktigt byalag kan spela en viktig roll, när det gäller att utveckla en bygd eller ett samhälle. Det finns många exempel på detta. Kårböle byalag är ett. Utan sitt byalag hade Kårböle inte haft den positiva utveckling, som det lilla samhället i Västhälsingland kan visa upp.
	Ett byalag ger befolkningen lokalt verktyg för samhällsförändring och kontaktkanaler till makthavare i kommun, landsting och stat.
	En viktig uppgift för Stocka byalag blir att säkra service och sysselsättning i Stocka. Vi hoppas att byalaget inte begränsar sitt företagarengagemang till att stödja enbart enskild företagsamhet. Ett byalag bör väl om något vara intresserat av att stimulera kooperativ företagsamhet, som kan vara en bra företagsform för att säkra service i olika former.





Bra _ men
kan göra bättre

	Det svenska pensionssystemet är som Ebberöds bank: Det betalar ut mer pengar än det får in.
	Under några år går det att driva det svenska ATP-systemet med förlust, men i längden är det naturligtvis ohållbart. Därför har alla ansvarstagande riksdagspartier _ ny demokrati och vänsterpartiet hör inte dit _ efter två års utredning kommit överens om ett nytt och hållbart pensionssystem för nästa sekel.
Helt nytt
pensionssystem
	Sverige får ett nytt pensionssystem år 2000, även om det officiellt heter att det är ett reformerat system. Etiketteringen är viktig för socialdemokraterna, som i retoriken inte vill erkänna att ATP-systemet är på väg att kollapsa.
	Bakom det nya pensionssystemet står socialdemokraterna, centerpartiet, moderata samlingspartiet, folkpartiet liberalerna och kristdemokratiska samhällspartiet.
	Det nya pensionssystemet ska ge ungefär samma utfall som dagens ATP-system för dem som jobbar 40 år, 60 procent av genomsnittslönen i pension.
	Morgondagens pensionssystem skiljer sig från dagens ATP-system på avgörande punkter: Pensionen utgår från hela livsinkomsten och inte från de 15 år med högst inkomst. Uppräkningen av pensionen sker med hänsyn till löneutvecklingen och inte bara inflationen. Egenavgifter ersätter hälften av socialförsäkringsavgifterna för pensionen. 
Gynnar kvinnor och
låginkomsttagare
	Förslaget till nytt pensionssystem är robust, överskådligt och rättvist. Det premierar sparande och arbete, har klara regler och redovisning av förmåner, ger pensionspoäng åt föräldrar som är hemma med små barn, studerande och värnpliktiga.
	Det nya pensionssystemet gynnar låginkomsttagare och kvinnor, även om en del hävdar motsatsen.
	Låginkomsttagarna blir vinnare, eftersom grundpensionen höjs till 2,1 gånger basbeloppet (73 920 kronor per år), alla inkomster blir pensionsgrundande, alla med egen pensionsrätt ("pensionspoäng") får högre pension än grundpension (garantinivån) och pensionsåldern blir flexibel.
	Kvinnor tjänar på systemet, eftersom vård av barn blir pensionsgrundande i upp till fyra år på generösa villkor och gifta får rätt att dela pensionspoäng mellan sig vilket gynnar kvinnor.
Framgång
för centern
	Centern är det parti, som har anledning att vara mest belåtet med pensionsförslaget. Det höjer grundpensionen, om än inte så mycket som centern krävt, har en tydlig rättviseprofil, inför en flexibel pensionsålder på 61 till 70 år men håller fast vid 65 år som gränsen för "normal" ålderspension.
	Socialdemokraterna bör också vara nöjda med förslaget. Det gynnar stora LO-grupper med många år i yrkeslivet och höjer taket i pensionssystemet genom att löneindexera den pensionsgrundande inkomsten.
	Moderaterna är kanske inte lika nöjda med förslaget. Men med tanke på att det nya pensionssystemet bland annat avvecklar AP-fonderna och utvecklar ett individuellt pensionssparande, bör de vara nöjda.
Höj grundpensionen
till minst 90 000 kr
	Regeringspartierna och socialdemokraterna har kommit överens om ett bra pensionssystem. Vi ser bara två brister: den låga grundpensionen och oklara växlingen mellan avgifter och lön.
	Grundpensionen är otillräcklig. Höjningen är knappt 4 000 kronor per år om man tar hänsyn till att dagens "grundpension" (ATP och pensionstillskott) är obeskattad. Det är rimligt att höja grundpensionen (garantinivån) till minst 90 000 kronor, vilket skulle ge en grundpension på 7 500 kronor per månad.
	Löntagarna har ingen garanti för att sänkta arbetsgivaravgifter höjer lönen i motsvarande grad. Utredningens avsikt är att nettolönen efter skatt inte ska påverkas. För att garantera detta bör riksdagen lagstifta om en avgifts- och löneväxling, som gör att arbetsgivarens sänkta pensionsavgifter automatiskt blir höjd lön, som löntagaren kan betala de nya egenavgifterna med.

bildtext:
Alla under 40 år berörs av förslaget till nytt pensionssystem. Förslaget höjer grundpensionen och ger de flesta kvinnor bättre pensionsvillkor. Det blir ett riktigt bra förslag, om riksdagen höjer grundpensionen till cirka 90 000 kronor per år och i lag garanterar att sänkta pensionsarbetsgivaravgifter blir höjd lön, som går till de nya egenavgifterna, 9,25 procent av lönen.






Bryt belägringen
av bosniska städer

	Sarajevo är alltjämt en belägrad stad, men den är inte längre under konstant beskjutning och utan reguljär _ om än otillräcklig _ försörjning. Sarajevo i dag liknar i dessa avseenden mera Berlin 1948_49 än Leningrad 1941_43.
Serberna har dragit
tillbaka merparten vapen
	Den USA-ledda försvarsalliansen Nato behövde inte ta till vapenmakt mot de bosnienserbiska ställningarna runt Sarajevo, åtminstone inte den här gången. Det räckte med att hota bomba dessa ställningar, om inte serberna drog sig tillbaka 20 kilometer från staden senast natten mellan söndag och måndag.
	Serberna har inte fullt ut levt upp till Natos krav. Men de har dragit tillbaka tillräckligt mycket tunga vapen eller ställt dem under FN-uppsikt, för att Nato tills vidare ska avstå från flyganfall.
	Enligt ett officiellt uttalande från USA har alla vapen neutraliserats eller är på väg att bli det. Hotet om flyganfall står dock kvar, meddelar presidentens kansli.
Belägringen av
Sarajevo kvarstår
	Sarajevo har varit belägrat 22 månader, längre än Berlin (14 månader) och Leningrad (16 månader). Belägringen av Sarajevo måste brytas. Första steget är taget i och med de serbiska styrkornas partiella reträtt från Sarajevo, men många fler steg återstår.
	Det faktum att serberna har slutat beskjuta Sarajevo har förändrat livet i staden. Ett relativt lugn härskar i den bosniska huvudstaden. Livet i Sarajevo har ändå inte återgått till något vi kan kalla "normalt".
	Serberna blockerar vägarna till Sarajevo. Stadens invånare lider brist på allt, inklusive livsmedel och vatten. De är helt beroende av tjugotalet transportplan, som varje dag lossar livgivande last. Skolorna är stängda, ytterst få människor har några arbetsplatser att gå till, få funktioner fungerar normalt i staden.
FN måste snarast
öppna flygfält och vägar
	Nato och Förenta nationerna (FN) har i och med den vapenvila de tvingat på serberna tagit ett viktigt steg på väg mot fred i Sarajevo och förhoppningsvis i Bosnien-Hercegovina som helhet.
	Nu gäller det snabbt att ta nya steg, som kan bryta Sarajevos belägring och säkra bosnierna en stat i fred och frihet.
	I nästa steg måste FN och Nato gör allt för att bryta belägringen av Sarajevo. Rent praktiskt handlar det om att få bort resterande tunga serbiska vapen från bergen runt staden, stoppa kvarvarande krypskyttar, öppna landsvägarna till staden, säkra transporter till och från Sarajevo från bland annat Adriatiska havet och hjälpa till att återställa livet till "normalt" igen.
	I nya steg måste FN och Nato använda flyghot mot serber och kroater för att bryta beskjutningen och belägringen av andra städer som Tuzla, Srebrenica och delvis Mostar.
Livskraftig bosnisk stat
förutsättning för fred
	En förutsättning för varaktig fred i Bosnien-Hercegovina är att de muslimska bosnierna och andra bosnier som vill leva i en mångkulturell bosnisk stat får göra det.
	Detta kräver i sin tur att en styckning av Bosnien _ för det är i praktiken en styckning parterna kommer att förhandla om _ ger en bosnisk stat som är en näringsgeografiskt naturlig enhet och har Sarajevo som odelad huvudstad, har ett territorium som når Adriatiska havet i söder och floden Sava i nordöst, gränser som är realistiska att försvara och en ekonomisk livskraft.

bildtext:
Belägringen av Sarajevo är ännu inte bruten. Det måste vara FN:s primära uppgift att öppna landvägar till och från den bosniska huvudstaden och sedan gå vidare i arbetet med att säkra bosnierna en stat i fred och frihet.





Budget med
vårkänslor
	
	På måndagen presenterade regeringen sin kompletteringsproposition, eller vårbudget som den numera kallas. Den innehåller ytterligare besparingar på 20 miljarder kronor och saknar utgiftsökningar. Såtillvida bygger den på en hälsosam realism.
	Men när det sedan kommer till regeringens prognoser för framtiden, har man inte lyckats tygla vårkänslorna lika bra.
Wibble tittar
i kristallkulan
	Prognoserna för framtiden är väl optimistiska, och som många kanske kommer ihåg har Anne Wibbles prognoser slagit fel förut. Det hindrar henne inte från att återigen ta en titt i kristallkulan.
	Skillnaden i dag är dock att det finns tydliga indikationer på att den svenska ekonomin har vänt och nu är på väg uppåt. Regeringen är inte sen att inkassera det mesta berömmet för denna vändning.
	Dagens situation får regeringen att spå att ökningen av bruttonationalprodukten (BNP) för i år blir 2,4 procent och 3 procent nästa år. Jämfört med budgetpropositionen i januari är detta en uppjustering med 0,1 procentenhet av siffran för 1995.
	Även den privata konsumtionen kommer att öka. Ökningen i år blir 1,2 procent och för 1995 1,5 procent, enligt regeringens kalkyler. Dessa bedömningar förutsätter att den snabba och starka exportökningen också stimulerar den inhemska marknaden, vilket är osäkert.
Överoptimism
om investeringarna
	När det sedan kommer till arbetslösheten, tror regeringen på en minskning av den öppna arbetslösheten från nuvarande 8,0 procent till 7,2 procent nästa år. Bakom denna kalkyl ligger en bedömning av att investeringarna ska öka med 40 procent de två närmaste åren.
	Även denna siffra är tvivelaktig så länge regeringen inte vidtar resoluta åtgärder för att frigöra riskkapital till små och medelstora företag.
	Finansdepartementets prognoser kan jämföras med Skandinaviska enskilda bankens bedömning av den närmaste framtiden. För 1994 och 1995 räknar banken med en investeringsuppgång på 30 procent. När det sedan gäller arbetslösheten är banken mer försiktig och spår att arbetslösheten kommer att ligga runt åtta procent även nästa år.
	Vårbudgeten pekar också på behovet att öka lönespridningen och flexibiliteten på arbetsmarknaden, vilket är en tydlig politisk högermarkering.
Regeringen mörkar
besparingsförslagen
	När det sedan kommer till besparingarna på 20 miljarder väljer regeringen att mörka merparten av denna summa. Endast besparingar i delpensionen är klara i dag. Resten kommer nästa budgetår, säger regeringen. Detta är ett billigt trick.
	Förklaringen är enkel och heter valet. Höstens val gör att regeringen försöker undvika en besparingsdebatt, där den blir måltavla för socialdemokraternas kritik av att borgarna raserar välfärden.
	Saneringsprogrammet för den svenska ekonomin fram till 1999 kryddas med 20 miljarder till totalt 101 miljarder. Detta gör att regeringen kan skruva ned sina tidigare prognoser om en nödvändig tillväxtökning på fyra procent mellan 1996 och 1999 till tre procent för samma period.
	Frågan är om inte denna nedjustering av den förväntade tillväxten blottar ett visst tvivel på regeringens långtidsprognoser.


Bildtext
Finansminister Anne Wibble (bilden) har haft svårt att tygla sina vårkänslor i den vårbudget hon presenterade på måndagen.







Byt kärnkraft
mot biokraft

	Sverige kan utan problem bli självförsörjande på energi. Råvaror och teknik finns. Tyvärr finns inte de ekonomiska incitament och den politiska vilja, som behövs för att ersättta uran, olja och kol med förnybara och miljövänliga alternativ.
Sverige utan
energipolitik
	Sverige saknar en framtidsinriktad energipolitik, som ställer om energisystemet genom att främja vindkraft, solenergi, biobränslen, annan förnybar energi och effektiv energianvändning.
	De centerledda regeringarna på sjuttiotalet lade en bra grund för en ny energipolitik, baserad på inhemska, förnybara resurser. Åttiotalets socialdemokratiska regeringar var ointresserade av att bygga vidare på denna politik.
	Regeringen Bildt har inte heller utvecklat någon energipolitik värd namnet. Regeringens ickepolitik på energiområdet gör att kärnkraften inte har kommit närmare avveckling och oljepriset inte har ökat.
Går att börja avveckla
kärnkraften omedelbart
	Elprisutvecklingen gör det nästan omöjligt att utveckla ny elproduktion i Sverige. I dag finns överproduktion av elkraft samt mycket och billig överskottsel i Norge. Sverige visade i vintras att det går att stänga av fem kärnkraftsreaktorer, utan att det äventyrar elförsörjningen.
	Det naturliga i detta läge är att börja den lagstadgade kärnkraftsavvecklingen genom att stänga av några av reaktorerna, lägga upp en tidtabell för de resterande reaktorernas avveckling och en plan för utveckling av förnybara och inhemska energikällor.
	Vad Sverige behöver är bland annat ett vindkrafts- och bioenergiprogram, som får fart på investeringar och elproduktion.
Gratis biobränsle i
nya kraftvärmeverk
	Det finns beprövad teknik för att tämja vinden och omvandla vindkraft till elkraft. Det visar länder som Danmark och USA.
	Det finns beprövad teknik för att tappa växtkraft ur jord och skog och omvandla bioenergi till värme och el. Torv, flis, bark, ved och annan biomassa utnyttjas främst för värmeproduktion. Biomassan ger Sverige lika mycket energi som vattenkraften eller kärnkraften.
	Biobränslena är konkurrenskraftiga i värmeverk, säger naturvårdsverkets generaldirektör Rolf Annerberg.
	Problemet är att endast en liten del av biomassan blir elkraft, trots att elektriciteten är "gratis" i varje värmeverk, som blir ombyggt till kraftvärmeverk. Med dagens energipolitik blir detta ändå inte lönsamt!
	Detta är absurt, dels för att biobränslet är gratis i ett kraftvärmeverk, dels för att biomassan kan ersätta stora delar av kärnkraften och oljan.
Biobränslen bra för
miljön och ekonomin
	Det går att tredubbla bioenergiproduktionen på tio år, från 59 till cirka 200 terrawattimmar, enligt biobränslekommissionen. Detta energitillskott är dubbelt så stort som den totala kärnkraftsproduktionen 1990!
	Bioenergin hör, liksom vindkraften, framtiden till. De har flera fördelar framför olja, kol och uran. De är miljövänliga, förnybara, förbättrar bytesbalansen genom att minska bränsleimporten, minskar sårbarheten genom att decentralisera elproduktionen och ökar sysselsättningen i hela landet genom att generera nya jobb.
	Miljöminister Olof Johansson (c) kritiserade förra veckan Närings- och teknikutvecklingsverket (Nutek) för dess förslag att avskaffa investeringsstödet till biobränsleeldade kraftvärmeverk.
	Vad som behövs är rakt motsatt politik, att regering och riksdag med skatter, avgifter och stöd gör bioenergiproducerad elkraft rejält lönsam. Sverige har cirka 70 bioenergieldade värmeverk, som går att bygga om till värme- och elproducerande kraftvärmeverk.
	Det är hög tid att sätta fart på ombyggnaden!

bildtext:
Hudiksvalls kommun har omvandlat det flis- och torveldade värmeverket i Djuped till kraftvärmeverk, som vid sidan av värmen till fjärrvärmenätet genererar "gratis" elkraft. Sverige måste lägga om energipolitiken, så det blir lönsamt att bygga om bioenergieldade värmeverk till kraftvärmeverk.




Centern in i sjukhusdebatten

	I lördags började valrörelsen för länets centerpartister. På en extra distriktsstämma i Gävle fastställde centerpartiet sin riksdagslista, antog valplan och lade grunden till länsprogram.
	Stämman blev inte bara ett avstamp i valrörelsen, utan också ett inlägg i striden om länets sjukhus, där centern driver en egen linje.
	Gävleborgscentern hade besök av centerledaren Olof Johansson. Han höll ett längre tal, där han bland annat avslöjade interiörer från regeringen och kommenterade EU-frågans hantering inom centern med orden: "Det är viktigt att vi har en öppen debatt i centerrörelsen. Det är viktigt att det finns de som tycker illa om EU och de som tycker bra om EU, annars går vi sovande in i framtiden."
Johansson hyllad
	Centerns distriktsordförande, kommunalrådet Sven Bergström, Forsa, lovordade Olof Johansson och hans arbete i regeringen, inte minst i Öresundsbrofrågan.
	_ Med målmedvetenhet, kunnighet, envishet, uthållighet, kyla, ett stort mått politisk fingertoppskänsla plus en rejäl dos erfarenheter från spektakulära drabbningar i avgörande frågor i tidigare regeringar, lyckades Olle tygla de enormt starka krafter, som försökte tvinga centern till underkastelse, sade distriktsordförande Sven Bergström.
	Han berömde också centern för dess ekonomiska politik.
	_ Den ekonomiska krisen och arbetslösheten i Sverige kan inte långsiktigt botas med vare sig nyliberala experiment och drastiska skattesänkningar eller med återgång till misslyckad socialdemokratisk åttiotalspolitik, eller ännu värre med allianser mellan s och m präglade av storskaligt tänkande, centralisering, asfalt- och betongprojekt, sade länets centerledare.
Tre eller sex
	Frågan om antalet sjukhus i länet var något som kom upp i både Sven Bergströms öppningsanförande och debatten på stämman.
	_ Centern ska inte huka sig och bara krypa in bakom bekväma "allt-som-förut-ståndpunkter", sade Sven Bergström.
	Han vill att flera inom och utom centern ger sig in i sjukhusdebatten och att politikerna tar initiativet i vårddebatten.
	_ Sjukvårdsdebatten mår bäst av att finnas hos politiker och inte hos tjänstemän och sjukhusdirektörer, sade han.
	_ Jag tror att vi genom att studera och diskutera olika lösningar, kan finna alternativ, där de olika sjukhusen har viktiga och betydelsefulla funktioner och specialiteter också i framtiden, men där inte alla funktioner finns på alla sjukhus, vare sig man räknar dem till tre, fyra, fem eller sex, sade Sven Bergström. Därmed vidgade han sjukhusdebatten till att också handla om Ljusdals sjukhus.
Rådslag om sjukhus
	I centerns nya länsprogram, som stämman skickade vidare till distriktsstyrelsen för komplettering och beslut, säger partiet inget klart om antalet akutsjukhus. Centern vill dock inte lägga ner sjukhus.
	"Varje sjukhus ska kunna utveckla sina specialiteter och därmed kunna profilera sig mot hela länet", säger programmet.
	En av centerns ledande vårdpolitiker i Hälsingland, Ellis Hägg, Ilsbo, förklarade att hon inte har uttalat sig för nedläggning av sjukhus i landstinget, vilket HT skrev i torsdags.
	_ Jag har inte tagit ställning till sjukhusstrukturen. Jag tror dock _ med tanke på socialstyrelsens krav, flera polikliniska ingrepp och Ädel _ att det kan bli svårt att behålla fem akutsjukhus, sade Ellis Hägg.
	Cirka tjugo ombud gav sig in i debatten om länsprogrammet, där vården bara är en del. Distriktsstyrelsen ska foga in nya avsnitt i programmet om bland annat ekologiskt lantbruk och kyrkopolitik.
	Styrelsen fick också i uppdrag att ta fram ett rådsmaterial om sjukhusstrukturen i länet. Materialet ska snarast ut till centerns avdelningar och kommunkretsar för diskussion. Beslut följer på ordinarie distriktsstämma den 16 april.
Grönare Gävleborg
	I förra valet blev "röda Gävleborg" något grönare.
	_ Vi lyckades måla halva Hälsingland grönt genom att centern tog över ledningsansvaret i tre av sex kommuner. Nu höjer vi ribban, sade Sven Bergström.
	I den valplan, som stämman antog, anger centern ribbhöjden i Gävleborg till att ta minst tio nya mandat i kommunvalet, att bli näst största parti i landstinget igen och åter ta två mandat i riksdagsvalet.
	I april och maj går Gävleborgscentern ut i en förvalskampanj, i augusti och september i huvudvalskampanj.
Ny marknadsföring
	Centern kommer i årets val att ta hjälp av telemarketing, att via telefon bearbeta väljarna och sälja centerns budskap. En annan nyhet är att centern via ett telefaxnät snabbt ska kunna nå ut med information till ledande centerpartister i länet.
	Det blir mindre av traditionella grepp _ tryckt valinformation och torgmöten _ i år och mer av direktkontakt med väljarna.
	Centern kommer, förutom att kontakta väljare via telefon, att besöka skolor, arrangera "hemma-hos-möten" (housparties), fester, utställningar och "tysta torgmöten", då väljarna kan "komma till tals direkt med kandidater som finns vid bok- och fikabord".
Jörgen Bengtson



tredjeledare 940601

Centerledaren bekänner färg
	En del beskyller centerledaren Olof Johansson för att inte tala klarspråk. I en intervju med Tidningarnas telegrambyrå (TT) ger Olof Johansson klart besked i bland annat regeringsfrågan.
	Centerpartiets mål är en ickesocialistisk regering. Ett villkor för att centern ska sitta kvar i regeringen är att centern gör ett bättre val än 1991, säger centerledaren.
	I riksdagsvalet 1991 fick centern 8,5 procent, vilket var en rejäl tillbakagång från det dåliga valresultatet 11,3 procent 1988.
	Inget tyder på att centern kommer att göra ett bättre val i år än för tre år sedan. Centern har bara i undantagsfall legat över valresultatet i opinionsmätningarna. I maj-mätningarna från Sifo och Temo, som båda är gjorda efter centerns ja till EU, tappar centern väljare. I dessa två mätningar får centern i genomsnitt 6,6 procent.
	Nu blir det sannolikt ingen regering Bildt efter valet, eftersom det mesta tyder på att socialdemokraterna vinner valet. Hittills har Olof Johansson varit mycket kritisk till en regeringssamverkan med socialdemokraterna. I TT-intervjun låter det delvis annorlunda.
	Centerledaren tycker inte som Carl Bildt att alla alternativ är bättre än en s-regering.
	"Nej, det är viktigt att man är öppen för ökat samarbete. Sveriges problem är så stora att vi inte klarar av dem uthålligt med minoritetsregeringar eller konfrontation mellan blocken," säger Olof Johansson, som inte utesluter en mitten-socialdemokratisk regering.
	Regeringen Bildt är en minoritetsregering med all den osäkerhet det innebär i beslutskraft. Med tanke på Sveriges ekonomiska problem har vi inte råd med ytterligare en mandatperiod utan en regering med brett parlamentariskt stöd.






C-ledningen
lyssnar inte

	Centerns partistyrelse är för EU-medlemskap. Den föreslår att partiets extra riksstämma den 7_8 maj i Stockholm ska säga ja till svenskt EU-medlemskap.
	Det är inte förvånande att centerledningen säger ja till EU med tanke på att ledande centerpartister länge har arbetat för ett ja. Men det är utmanande och illavarslande att partiledningen säger ja innan den har lyssnat på partibasen.
Fel ta ställning nu
	Centerns partistyrelse överger med sitt ja till EU den demokratiska beredning av EU-frågan, som centern har eftersträvat. Med sitt beslut binder partistyrelsen upp partistämman innan alla distrikt har genomfört rådslag om EU eller slutfört medlemsomröstningar om EU.
	Centerpartiet har vinnlagt sig om att förankra sin EU-politik. Partiordförande Olof Johansson och partistyrelsen har väntat med att ta ställning för eller mot EU-medlemskap till dess förhandlingsresultatet var klart. De har sagt sig vilja lyssna på vad medlemmar och distrikt tycker i EU-frågan.
	Sedan några veckor finns ett färdigt förhandlingsresultat.
	Det finns däremot inte något klart besked om vad centerns medlemmar och distrikt tycker om EU-medlemskap, eftersom frågan ännu inte är färdigbehandlad i distrikten. Därför var det fel av partistyrelsen att på måndagen säga ja till EU.
Majoritet mot EU
	Fyra centerdistrikt har tagit ställning för EU, Stockholms stad, Gotland, Blekinge och Malmöhus. Ett distrikt, Sörmland, har inte tagit formell ställning, men en handuppräckning på stämman visade att en stor majoritet av ombuden sade ja till EU.
	Sex distrikt har sagt nej till EU-medlemskap, Jämtland, Gävleborg, Stockholms län, Bohuslän, Göteborg och Jönköping, varav bara ett (Jämtland) på förslag från distriktsstyrelsen.
	Fyra distrikt håller på att avsluta medlemsomröstningar om EU, Ångermanland, Medelpad, Dalarna och Kronoberg. Mycket talar för att det blir nej till EU i alla dessa distrikt.
	Resten av centerdistrikten har inte tagit ställning. Alla 29 distrikt genomför dock rådslag om EU före extrastämman _ merparten av dem först efter partistyrelsens sammanträde.
Lyssnar inte
	Vad man än tycker i sakfrågan _ ja eller nej till EU _ kan man konstatera att centerledningen har slagit dövörat till under de sista veckorna före extrastämman.
	Partistyrelsen grundar inte sitt beslut på vad sex av tio distrikt som har tagit ställning i EU-frågan säger: Nej till EU.
	Partistyrelsen struntar i att invänta resultaten av fyra medlemsomröstningar och cirka 20 återstående rådslag om EU.
	Partistyrelsen tar inte hänsyn till att flertalet av centerns väljare enligt alla opinionsmätningar säger nej till EU.
	Centerledningen kör med sitt ja till EU över distrikt och medlemmar. Därmed fjärmar den sig från gräsrötterna och förstärker den horisontella delningen av partiet. Partitoppen på riksplanet _ partistyrelse och riksdagsgrupp _ säger med två undantag vardera ja till EU, partibasen säger nej.
Medlemsomröstning
	Denna horisontella klyvning av centern är på väg att bli farlig för partiet. Den kan, för att citera Gävleborgscenterns ordförande Sven Bergström, "få förödande konsekvenser för centern som parti och folkrörelse".
	Det som kan förhindra att EU-frågan får farlig sprängkraft i centern är att extrastämman gör det partistyrelsen vägrade göra: lyssnar på rörelsen.
	Extrastämman i maj kan lyssna på två sätt. Den kan antingen ta intryck av medlemsomröstningar och distriktsstämmobeslut, vilket rimligen leder till att stämman säger nej till EU. Eller så bordlägger den EU-frågan till ordinarie stämma i juni och uppmanar distrikten att dessförinnan genomföra medlemsomröstningar i om ja eller nej till EU-medlemskap.
	Om partistyrelsen tvingar igenom ett ja till EU på stämman, lever centern farligt. Då är jag rädd att det går som en ombudsman i ett sydsvenskt centerdistrikt, där de profilerade EU-motståndarna är få, sade till mig efter partistyrelsens beslut: "Ett ja betyder att vi tappar många av våra gräsrötter."

Jörgen Bengtson är HT:s chefredaktör.




teckningen 940409
TECKNINGEN
Carl Bildt, som tidigare var en hård kritiker av Sveriges Vietnam-politik, har nu som statsminister besökt Vietnam. Han har kunnat konstatera att svenska företag har ett försprång tack vare det goda rykte Sverige skaffade sig genom den politik som regeringarna Palme och Carlsson, med stöd av centerpartiet, förde under 1970- och 1980-talen. Det måste vara med blandade känslor, som Carl Bildt besökte Vietnam och Ingvar Carlsson betraktar den internationellt aktive statsministern, som på sitt sätt förvaltar arvet efter Olof Palme.







Carlssons
järngrepp

	På fredag eftermiddag var det då äntligen dags för EG/EU-debatt på socialdemokraternas kongress i Göteborg. En tillställning som i efterhand kan beskrivas som ett antiklimax.
Välregisserad
tillställning
	Många hade nog väntat sig en mycket livlig debatt med tanke på den splittring, som finns i partiet i denna fråga.
	Men ack vad de bedrog sig. Det blev istället en välregisserad tillställning, där partiordförande Ingvar Carlsson inledde med en appell för en anslutning till EG/EU. Därefter var det dags att beta av talarlistan, där varje talare fick två minuter på sig att lägga fram åsikter och argument i frågan.
	På detta sätt blev EG/EU-debatten enbart en rad trumpetstötar utan egentlig betydelse, eftersom det redan på förhand var klart att kongressen inte går till beslut i frågan. Den följde istället partiledningens linje och ajournerade detta beslut till en extrakongress, vilken ska hållas när förhandlingsresultatet ligger klart.
Partiledningen
lägger locket på
	Partiledningen behåller järngreppet om den interna EG/EU-debatten och följer därmed den långa traditionen i partiet att lägga locket på de svåra frågorna. Allt för att hålla ihop partiet och undvika splittring.
	Debatten i partiet har aldrig tillåtits ta fart, trots att det var över två år sedan Ingvar Carlsson lämnade in Sveriges ansökan om medlemskap i EG. Sedan hösten samma år har samstämmiga opinionsmätningar visat att en klar majoritet av partiets väljare säger nej till svenskt medlemskap i EG/EU.
	Ingvar Carlsson har aldrig riktigt tagit detta faktum på allvar. Han har istället hänvisat till behovet av att stå fast vid tagna beslut och inte huka för misshagliga opinionsmätningar.
En splittring
blir inte aktuell
	Den interna EG/EU-kritiken är det emellertid svårare att blunda för. Inför partikongressen presenterade kritikerna i partiet en debattbok mot EG/EU. Boken heter "Det nya riket" och innehåller EG/EU-kritiska artiklar från 24 välkända socialdemokrater.
	Bland dessa kan nämnas den förre chefen för statistiska centralbyrån (SCB), Sten Johansson, författaren Per-Olof Enqvist och kvinnoförbundets ordförande Margaretha Winberg.
	Sten Johansson anser att den interna debatten hittills har varit alltför tam och hoppas att denna debattbok ska hjälpa till att sätta fart på debatten. Han tror att partiet kommer att delas upp i två fraktioner, som kommer att polariseras och i värsta fall medföra en splittring.
	Nu är det så att detta hör liksom inte till den socialdemokratiska traditionen. Därför kommer det heller inte att bli någon splittring. Partiledningen har makten och därmed alla tillgängliga instrument till förfogande för att hålla ihop partiet, till varje pris.
En ajournering för
propagandautrymme
	Ajourneringen av kongressbeslutet visar att partiledningen är mycket rädd för att släppa lös en fri och förutsättninglös debatt i denna för Sverige så avgörande fråga.
	På detta sätt utsätter partiledningen sig själva och partiet för en stor risk att drabbas av övertryck. Beskedet om en extrakongress är visserligen en ventil, men frågan är om det räcker.
	Fram till extrakongressen kommer med stor säkerhet partiledningen att köra igång den stora propagandaapparaten för att övertyga tvivlarna i partiet. Det är en taktik som är dömd att misslyckas.
	Det är bara att titta på Danmark hur det går när etablissemanget ska tala om för folk vad de ska tycka. Då kommer det förr eller senare en rekyl, eftersom medborgarna mycket väl känner av när någon vill hägna in deras tankeutrymme.
	Socialdemokratiska arbetarpartiet kommer att hålla ihop, det kommer Mona Sahlin och Ingvar Carlsson att se till. Men när det gäller medlemmarnas ställningstagande i EG/EU-frågan står de däremot ganska maktlösa.






Centerideologin
säger nej till EU

	Centerpartiet har ett komplicerat förhållande till EU-anslutning. Partitoppen säger ja till EU, partibasen och centerungdomarna (CUF) säger nej. Pragmatiska centerpolitiker kan säga ja till EU, ideologiska centerpolitiker säger nej.
EU-splittringen tydlig
på centerns förtroenderåd
	Centerns EU-splittring och motsättning mellan partitopp och partibas var tydlig på centerns förtroenderåd i måndags.
	En nästan enhällig partistyrelse-, riksdags- och regeringskör sjöng EU:s lov. En handfull distriktsföreträdare gick emot en EU-anslutning eller EU-frågans hantering inom centern.
	Den enda ledande centerpartisten som vägrar stämma in i lovsången till EU är partiordförande Olof Johansson. Han har inte vägt samman argumenten för och mot EU-medlemskap. Han vill göra detta och lyssna på stämningen i centerrörelsen innan han tar definitiv ställning.
Centern hanterar inte
EU-frågan demokratiskt
	Det är hedervärt att centerledaren vill lyssna på rörelsen innan han redovisar sin syn. Men hur mycket kommer han att höra av fotfolkets muller i EU-frågan, när centern inte hanterar frågan på demokratiskt oklanderligt? Hanteringen hittills förskräcker.
	Centern svängde, utan föregående debatt och stämmobeslut, från EG-nej till EG-ja efter s-regeringens kovändning i EG-frågan 1990.
	Centerns riksdagsgrupp har gång på gång ställt centerns beslutande organ, riksstämman och partistyrelsen, inför fullbordat faktum i EG/EU-frågan.
	När centern närmar sig det definitiva avgörandet i EU-frågan, låter inte partitoppen ja- och nej-sidan inom partiet få bereda frågan på likvärdiga villkor så som sker inom socialdemokraterna.
	Före centerns extrastämma i maj, som ska lägga fast hållningen i EU-frågan, blir det EU-konferenser i varje centerdistrikt. Med den uppläggningen konferenserna har, misstänker vi att de blir välregisserade ja-spektakel.
Centerideologer
mot EU-anslutning
	Centerns två viceordförande, Helena Nilsson och Andreas Carlgren, har länge sagt ja till EU utan egentliga reservationer.
	Ledande centerideologer, som historikern Hans-Albin Larsson och statsvetaren Roland Björnse, vilka båda har doktorerat på centerideologi, säger däremot nej till EU. Samma sak gör det ideologiskt mycket medvetna norska senterpartiet.
	Den som synar centerns ideologi och sakpolitik ser svårigheten med att förena centern och EU: Centern står för ekohumanism, EU för ensidig tillväxt. Centern står för decentralisering, EU för centralisering. Centern står för småskalighet, EU för storskalighet. Centern står för miljöhänsyn, EU för fri konkurrens. Centern står för full sysselsättning, EU för hög arbetslöshet.
	Olof Johansson ser motsättningar mellan centerideologin och EU-ideologin. Men han har ännu inte dragit den logiska slutsatsen att centern därför måste säga nej till svensk EU-anslutning.
Centern har inte fått
igenom sina fyra krav
	Det finns även starka sakpolitiska skäl för centern att säga nej till EU. Centerstämman 1993 ställde fyra oavvisliga krav, att EU-förhandlingarna "ska säkerställa att Sverige som suverän nation kan bibehålla sin alliansfrihet i fred syftande till neutralitet i krig, inte ingå i ett gemensamt försvar och stå utanför en eventuell gemensam valuta." Inget av kraven är uppfyllt.
	Förhandlingarna har inte säkerställt Sveriges suveränitet, eftersom EU-avtalet ställer EU-rätten över svensk rätt och inte har någon utträdesparagraf.
	Förhandlingarna har inte säkerställt neutralitetspolitiken, eftersom Sverige inte har begärt eller fått undantag från EU:s gemensamma handels-, utrikes- och säkerhetspolitik.
	Förhandlingarna har inte säkerställt att Sverige kan stå utanför ett EU-försvar, eftersom Sverige har lovat att inte hindra EU:s utveckling av ett EU-försvar.
	Förhandlingarna har inte säkerställt att Sverige kan stå utanför valutaunionen, eftersom Sverige inta har fått någon fördragsfäst rätt till detta som Danmark.
	En prövning av EU-medlemskapet mot centerideologin och centerkraven från stämman 1993 bör logiskt till ett EU-nej.

bildtext:
Centerns ideologi och sakpolitiska krav på EU-förhandlingarna _ som bevarad svensk suveränitet, valuta och neutralitet _ bör logiskt sett leda till att centern avvisar en EU-anslutning.







Centerja till ett
EU som inte finns

	Centerpartiets ja till EU är ett ja till ett EU som inte finns.
	Med röstsiffrorna 184 mot 92 sade centerns extrastämma i Stockholm på söndagen ja till svenskt EU-medlemskap. Det skedde efter två dagars debatt, där ja- och nej-sidan stod för hälften var av de 156 inläggen och mer än 100 replikerna.
	Stämman sade ja till EU med förhoppningen att EU ska bli något annat än vad det är. Denna hållning kommer att ge centern problem.
Centerledaren med
vision av ett grönt EU
	Centerledaren Olof Johanssons tal inför extrastämman på lördagen formade sig till en centervision av Europeiska unionen och vilken politik Sverige ska driva som eventuell EU-medlem. Han levererade en rad invändningar mot EU innan han landade på ett ja.
	Olof Johansson ställde med hjälp av nio frågor, riktade till övriga partier, centerns krav på den svenska EU-politiken:
	Sverige ska (1) utnyttja möjligheten att gå före i miljöpolitiken, (2) försöka öppna EU mot omvärlden, (3) få EU att prioritera sysselsättningsmålet framför andra ekonomiska mål, (4) självt bestämma om man vill delta i valutaunionen, (5) förstärka regionalpolitiken, (6) decentralisera beslutsfattandet i Sverige, (7) hålla fast vid offentlighetsprincipen, (8) värna alliansfriheten och (9) satsa på nordiskt samarbete.
	Mycket av Olof Johanssons linjetal gick igen i partistyrelsens yttrande över de 27 EU-motionerna till stämman, alla EU-kritiska.
Centerns EU-linje
en ny linje två?
	Olof Johanssons linje, som också blev centerstämmans, har något av kärnkraftsomröstningens linje två över sig. Centern säger ja till EU men "med förnuft".
	Problemet med en sådan linje är att den inte är trovärdig.
	Det finns bara ett EU, det realt existerande EU.
	Minst två av Olof Johanssons och partistyrelsens krav är så grundläggande att de kräver en grundlagsändring i EU för att kunna bli förverkligade. Om EU ska prioritera sysselsättningsmålet framför låginflationsmålet och Sverige ska kunna bestämma om man vill delta i valutaunionen, är det nödvändigt att först ändra Maastrichtfördraget!
	Andra centerkrav kräver majoriteter i EU eller Sverige, som inte finns eller är i sikte.
Centerstämman inte
representativ för centern
	Ett annat mycket stort problem med centerns ja-till-EU-linje är att den inte speglar väljarnas och medlemmarnas uppfattning i EU-frågan. 
	I alla opinionsmätningar säger en stor majoritet av centerns väljare nej till EU-medlemskap.
	I de distrikt som genomfört medlemsomröstningar om EU säger en stor majoritet nej (72 procent). Dessa omröstningar är av allt att döma representativa för centerväljarna i dessa distrikt.
	Opinionsföretaget Skops EU-undersökning i "Mittsverige" (Gävleborgs, Västernorrlands, Jämtlands och Kopparbergs län), som HT presenterade i lördags, tyder på detta. I "Mittsverige" säger 74 procent av centerväljarna att de kommer att rösta nej i folkomröstningen. I medlemsomröstningarna i dessa centerdistrikt (Jämtland hade ingen) röstade lika många, 74 procent (oviktat medeltal), nej till EU!
	När två tredjedelar av ombuden på centerstämman säger ja till EU, är de inte representativa för centerns medlemmar och väljare. Bland dessa är det snarare två tredjedelar som säger nej till EU.
Fortsatt starkt
EU-motstånd i centern
	Centerns två dagar långa EU-debatt på Åsö gymnasium i Stockholm visar att det inom centern går att föra en kunnig och engagerad EU-debatt utan hårda ord. Men den visar också att centerrörelsen är djupt delad i EU-frågan och att delningen är horisontell: Partitoppen säger ja till EU, partibasen nej.
	Denna delning var tydlig på stämman i Stockholm. Parti- och distriktsstyrelseföreträdare, riksdagsledamöter och kommunalråd talade för EU-medlemskap, partimedlemmar utan toppostioner på riks- eller distriktsnivå talade mot medlemskap.
	Partitoppens ja till EU kommer inte att göra partibasen till EU-anhängare. EU-motståndet kommer att vara fortsatt starkt, men frågan är om EU-motståndarna i centern kommer att kanalisera sitt politiska engagemang inom eller utom centern.
	
bildtext
Här röstar partiordförande Olof Johansson och andre vice partiordförande Andreas Carlgren ja till EU på centerns extrastämma i Stockholm. De säger ja trots att centerväljarna säger nej, vilket kommer att ge centern problem. Ett annat problem är att centerstämman sade ja till ett EU som inte finns.




andraledare 931123

Centern enad mot Öresundsbron

	Det har på sistone förekommit en del spekulationer om att centerpartiet skulle vara oenigt i fråga om Öresundsbron. Första vice partiordförande Helena Nilssons klarspråk förra veckan fick en del att tala om en spricka i partiledningen.
	Det finns inga delade meningar i centern om bron. Partiets högsta beslutande organ mellan riksstämmorna, förtroenderådet, ställde sig i måndags bakom partiledningen och den arbetsordning miljöminister Olof Johansson har i fråga om miljöprövning av Öresundsbron.
	Det fanns inte ett enda förtroenderådsombud, som ville att centern skulle säga ja till bron eller acceptera att bli överkörd i regeringen. Det var ett enigt förtroenderåd, som gav centerledaren och miljöministern sitt stöd i den fortsatta hanteringen av brofrågan.
	Centerrörelsen står enad och stark i brofrågan. Centern är säker på att vinna sin sak, att regeringens formella miljöprövning och reella kostnadsprövning av Öresundsbron ska stoppa den. Remissvaren, som ska ligga till grund för regeringens miljöprövning, talar för ett nej.
	Gävleborgscenterns distriktsordförande Sven Bergström är nöjd med förtroenderådets klara hållning. Han säger till HT att "efter remissrundan finns det ingen saklig grund för att säga ja till bron".
	Det är en riktig bedömning. Vi är övertygade om att regeringens föredragande statsråd, Olof Johansson, kommer till samma slutsats. Efter måndagens förtroenderåd är det uteslutet att centern skulle välja bort miljön och säga ja till den föreslagna bron.
	När Olof Johansson är färdig med beredningen av Öresundsbron i regeringen, har Carl Bildt att välja. Om han väljer Öresundsbron och därmed väljer bort miljön, väljer han också att spräcka regeringen.






Centern har
regeringsnyckeln

	Det blir mindre av polsk riksdag i Polens nya riksdag, men det blir rörigt nog med minst sex partier, där det största bara har stöd av en femtedel av väljarna.
	Trösten är att det var värre förr. I det avgående parlamentets andra kammare, sejmen, finns hela 29 partier eller grupper.
Polackerna
mot nyliberalism
	Polackerna var det första folket i Östeuropa, som gick till fria parlamentsval och röstade bort kommunisterna. En serie regeringar tog vid, flertalet med en nyliberal ekonomisk politik på programmet.
	Missnöjet mot den förda ekonomiska politiken, en ekonomisk chockterapi, är utbrett, framför allt på landsbygden och i ekonomiskt svaga grupper. Därför förväntade sig alla en tydlig mitten- och vänstervridning i söndagens val till sejmen (andra kammaren) och senaten (första kammaren).
	Så blev det också. Väljarna röstade _ precis som i Norge förra veckan och delvis som i Hamburg i helgen _ för gröna partier, mitten- och vänsterpartier, mot nyliberala partier och högerpartier.
	En annan förlorare i sejmenvalet är president Lech Walesa, vars nybildade parti BBWR med nöd och näppe klarade valspärren.
Vänstern och centern
vinnare i Polens val
	Demokratiska vänsteralliansen (SLD) är sejmenvalets vinnare med cirka 21 procent av rösterna. SLD är en bräcklig valallians, där det tidigare kommunistpartiet är tongivande.
	Polska folkrörelsepartiet (PSL), ofta kallat Bondepartiet, är valets andra segrare med cirka 15 procent av rösterna. PSL är ett progressivt mittenparti, som står svenska centerpartiet nära.
	Demokratiska unionen (UD) får cirka 11 procent. Liberala UD är största parti i premiärminister Hanna Suchockas regering.
	Arbetarunionen (UP) blir med cirka 7 procent fjärde parti. UP är ett vänsterparti med rötter i Solidaritets vänsterflygel.
	Högerpartiet Konfederationen för ett oberoende Polen (KPN) får cirka 6 procent.
	Partilösa blocket för stöd till reformpolitiken (BBWR), president Walesas parti, klarar precis valspärren på 5 procent.
	Några minoritetspartier kommer också in i sejmen.
Många väljare
utan representation
	Det är möjligt att ytterligare partier tar plats in i sejmen. Det officiella slutresultatet kommer först mot slutet av veckan.
	Sannolikt kommer också Demokratiska vänsteralliansen (SLD), som är en brokig och bräcklig valallians av 28 partier, att spricka.
	Det nya valsystemet, med valspärr på fem procent för partier och åtta procent för valförbund, gör att många väljare står utan representation i den nya sejmen. Detta kombinerat med ett lågt valdeltagande (51 procent) är ett demokratiskt problem, men valspärrar var nödvändiga för att ge Polen politisk stabilitet.
	Av sejmens 460 platser får SLD preliminärt 173, PSL 128, UD 69 och UP 42 mandat. Övriga partier delar på 48 mandat.
Polska centern
i nyckelställning
	De tidigare regeringarna har fört en socialt okänslig politik, som väljarna har röstat bort. Det betyder dock inte att väljarna har röstat för att återinsätta kommunisterna i makten eller återupprätta den polska folkrepubliken.
	Väljarna har _ genom att rösta på mitten- och vänsterpartier som PSL, Demokratiska unionen och Arbetarunionen _ röstat för ekonomiska reformer men i långsammare takt och med bättre socialt skyddsnät än i dag.
	President Walesa har låtit första budet att bilda regering gå till SLD-ledaren. Han får knappast majoritet i sejmen för en SLD-ledd regering. Det är PSL, centerns polska systerparti, som sitter med nyckeln till regeringen.
	Det bästa för Polen vore om PSL, Arbetarunionen och Demokratiska unionen bildade regering. Dessa partier bör kunna föra en ekonomisk reformpolitik, som fortsätter att ge Polen hög tillväxt (cirka fyra procent 1993, högre än i något annat land i Europa) men samtidigt ger polackerna ett bättre socialt skyddsnät.

bildtext:
President Lech Walesa har fått ett nytt parlament, som är mindre splittrat än tidigare. Polens motsvarighet till svenska centern, PSL, sitter efter valframgången med nyckeln till regeringsmakten.




Centern kan
inte säga ja

	Centerpartiet håller något av en ödesstämma denna helg. På dagordningen står frågan om EU-medlemskap. Men den rymmer också frågor om centerns interndemokrati, ideologi och framtid.
	Frågan om EU-medlemskap har en sprängkraft i centern som ingen annan fråga. Den delar centern horisontellt: partitoppen på riks- och distriktsnivå säger ja till EU, partibasen säger nej.
Demokratiskt dåligt
	Centerns partistyrelse har under lång tid hanterat EU-frågan demokratiskt korrekt: Partitoppen har velat avvakta resultatet av Sveriges EU-förhandlingar och centerdistriktens hantering av EU-frågan.
	Men under mars_april gjorde partitoppen avsteg från denna demokratiska hållning.
	Först godkände partistyrelsen Sveriges förhandlingsresultat, trots att det inte var helt klart och trots att förhandlingarna inte hade säkerställt centerns krav.
	Sedan sade partistyrelsen ja till EU, trots att cirka två tredjedelar av distrikten ännu inte hade genomfört det EU-rådslag som styrelsen sade sig vilja lyssna till, trots att flertalet distrikt som hade tagit ställning i EU-frågan hade sagt nej och trots att fyra av fem distrikt var mitt uppe i medlemsomröstningar om EU.
C slog dövörat till
	Centerns partistyrelse levde i sitt EU-beslut inte upp till sitt tal om "förankrad politik" och sitt löfte att lyssna på rörelsen i EU-frågan.
	När partistyrelsen hörde eller anade ett nej, slog den dövörat till och sade ja. Detta förhållningssätt är farligt, inte minst när opinionsmätningarna visar att de fem medlemsomröstande distrikten väl speglar centerväljarnas EU-uppfattning.
	I dessa distrikt röstade 72 procent nej och 28 procent ja till EU (oviktat medelvärde). I SCB:s senaste EU-mätning _ som är så omfattande (7 496 personer) att det är meningsfullt att analysera centerrösterna i detalj _ säger 77 procent nej till EU-medlemskap och 23 procent ja av dem som har bestämt sig i EU-frågan.
Inga krav uppfyllda
	Centerstämman 1993 ställde fyra krav på Sveriges EU-avtal. Det skulle "säkerställa" Sveriges suveränitet, neutralitetspolitik och rätt att stå utanför ett EU-försvar och valutaunionen.
	Inga av kraven är uppfyllda.
	Suveräniteten är inte säkerställd, eftersom EU-avtalet och EU-fördragen inte ger Sverige rätt att lämna EU, gör att EU-rätten gäller före svensk rätt, att EU-lagar får direktverkan i Sverige och att EU har ensamrätt att representera utåt inom fördragsområdet.
	Neutralitetspolitiken är inte säkerställd, eftersom Sverige fullt ut accepterar EU:s handels-, utrikes- och säkerhetspolitik.
	Rätten att stå utanför ett EU-försvar är inte säkerställd, eftersom Sverige har lovat EU att inte hindra utvecklingen av ett EU-försvar och det i längden är omöjligt för en delstat i en union att stå utanför ett unionsförsvar.
	Rätten att stå utanför valutaunionen (EMU) är inte säkerställd, eftersom EU:s ekonomiska och monetära union automatiskt träder i kraft 1999 och Sverige inte har fått någon fördragsfäst rätt att säga nej till EMU som Danmark.
Ideologiskt nej
	Centerns ideologi talar också för ett centernej till EU.
	Centern står för decentralisering, småskalighet, ekohumanism, kretslopp och full sysselsättning. EU står för centralisering, storskalighet, ensidig tillväxt och hög arbetslöshet.
	Hans Albin Larsson, som är en av centerns ledande ideologer, säger på centerideologisk grund nej till EU. Ett decentralistiskt parti som centern kan inte säga ja till ett centralistiskt samhällssystem som EU.
	"Ett decentralistiskt parti som aktivt verkar för en långtgående centralisering punkterar sig självt. Det ideologiska nervsystemet sätts ur spel", skrev Hans Albin Larsson i en HT-artikel i veckan.
Logiskt med c-nej
	Mot bakgrund av centerideologins, centerdistriktens och centerväljarnas nej till EU och EU:s nej till centerkraven (i den mån Sverige har ställt dem i förhandlingarna), var det fel av centerns partistyrelse att säga ja till EU.
	Det logiska hade varit att säga nej eller lägga två förslag till stämman, ett nej- och ja-förslag, och utan pekpinnar överlåta åt ombuden att fatta beslut. Ett annat alternativ hade varit att skjuta på beslutet och använda mellantiden till att genomföra medlemsomröstningar i EU-frågan i distrikten.
	Nu gäller det för stämman att korrigera partistyrelsens kurs, så att centern, med Hans Albin Larssons ord, inte får ett "ideologiskt ryggmärgsbrott", som sätter det ideologiska nervsystemet ur spel.

Jörgen Bengtson är HT:s chefredaktör.







Centern
lever farligt

	Det blev inget ja till Öresundsbron men inte heller något nej. Det blev ett nytt uppskov och fortsatt miljöprövning.
	Regeringsbeslutet är en seger för bromotståndarna och dem som vill följa gällande miljölagar. Men det är ingen definitiv seger. Miljöprövningen av Öresundsbron kommer tids nog åter att landa på regeringens bord.
Beslutet går att
tolka på olika sätt
	Torsdagens brobeslut i regeringen är en snårig kompromiss, som går att tolka på olika sätt.
	Broanhägarna ser beslutet som en seger, i praktiken ett fördröjt ja, och ett absolut löfte från centerpartiet att sitta kvar i regeringen vid ett senare ja.
	Bromotståndarna ser beslutet som en seger, ett fördröjt nej, som ger centern möjlighet att hoppa av regeringen vid ett framtida ja.
	Hur det går vet ingen med säkerhet. Vi sitter inte med något facit i händerna, bara ett pressmeddelande från regeringen. Det går att tolka på olika sätt, vilket kommentarer från inblandade parter speglar.
Framgång för centern att
det inte blev ja till bron
	För centern och Olof Johansson är det naturligtvis en framgång att det inte blev ett ja till bron i regeringen den 13 januari.
	För moderata samlingspartiet och Carl Bildt är beslutet att skjuta på avgörandet och skicka tillbaka ärendet till brokonsortiet och vattendomstolen ett nederlag. Så sent som i onsdags vägrade Carl Bildt att låta vattendomstolen pröva broärendet på nytt; han deklarerade i TV att "bron kommer att byggas".
	Nu blir det en förnyad miljöprövning av bron, som kommer att prövas mot främst vattenlagen. Innan regeringen kan pröva ärendet på nytt, ska det svensk-danska brokonsortiet komplettera broansökan och den svenska vattendomstolen yttra sig på nytt. Regeringen kräver att nollösningen _ det vill säga oförändrad vattengenomströmning genom Öresund _ "kan säkerställas".
	Detta kommer att ta tid, sannolikt cirka ett halvår, vilket betyder att ärendet kan hamna på regeringens bord i valrörelsen. Den praktiska konsekvensen av detta kan bli att regeringen inte fattar något beslut om Öresundsbron före valet den 18 september.
Farligt om centern
ger upp miljö mot makt
	Nästan alla tolkar regeringsuppgörelsen som att centern har lovat att sitta kvar i regeringen även vid ett ja. Det är inte sant.
	Regeringen rekommenderar möjligen centerns statsråd att sitta kvar i regeringen vid ett ja-beslut men reservera sig mot detta. Detta är dock inget löfte från centerns sida, vilket centerns första vice partiordförande Helena Nilsson markerade på torsdagskvällen.
	Det kan alltså bli regeringskris _ med fördröjning.
	Den förnyade beredningen kommer att mynna ut i ett ja eller nej, som regeringen ska ta ställning till. Det är fortfarande en öppen fråga hur det går i sak- och regeringsfrågan.
	Avgörandet ligger ytterst hos statsminister Carl Bildt (m) och miljöminister Olof Johansson (c).
	Tiden, remissvaren, folkopinionen, miljön och ekonomin talar mot bron och för centerns linje. Under beredningens gång gäller det för centern att hålla fast vid den strikta miljöprövning, som det centerledda miljödepartementet hittills har gjort.
	Om centern på slutspurten ger upp miljön för makten _ det vill säga sitter kvar i regeringen vid ett ja till en miljöfarlig bro _ lever centern farligt.

bildtext:
Centerledaren och miljöministern Olof Johansson har stoppat bron tills vidare. Miljöprövningen av broförslaget fortsätter. Brofrågan hamnar förr eller senare på regeringens bord igen. Då gäller det för centern att hålla fasta vid en strikt miljöprövning och inte ge upp miljön för makten. Om centern gör det, är partiet illa ute.




Centern
lever farligt

	Efter sitt ja till EU lever centerpartiet farligt. Risken är stor att partitoppen med sitt ja-till-EU-beslut stöter bort nya medlemmar, passiviserar gamla och får andra att överge centern.
	Risken är stor att partistämmans EU-ja försvagar centern som parti och gör att det får svårt att mobilisera fotfolket i valarbetet.
Ja på c-stämman
	Centerstämman röstade med stor majoritet för EU-medlemskap. 67 procent (184 ombud) sade ja till EU och 33 procent nej (92 ombud). Många tror kanske att den stora övervikten för ja speglar stämningen inom centern.
	Inget kunde vara mer fel.
	Inget tyder på att centerns medlemmar och väljare är för EU-medlemskap. Tvärtom så visar medlemsomröstningar och opinionsmätningar en helt annan bild av EU-opinionen i centerpartiet: en klar majoritet säger nej till EU-medlemskap.
Inte representativ
	Centerns EU-beslut speglar inte vad centerns medlemmar och väljare tycker om EU. Centerstämman är inte representativ för centern i EU-frågan.
	Enligt de medlemsomröstningar som fem centerdistrikt har genomfört säger en stor majoritet av medlemmarna nej till EU. I Ångermanland, Medelpad, Gävleborg, Dalarna och Kronoberg sade 72 procent nej och 28 procent ja (oviktat medelvärde).
	På extrastämman röstade ombuden från dessa distrikt för EU-medlemskap! 56 procent (24 ombud) sade ja till EU och 44 procent (19 ombud) nej.
	Ombud bör inte ha bundna mandat, men deras åsikter bör spegla dem de företräder, annars fungerar inte demokratin.
	Ombuden på centerstämman bevisade att den representativa demokratin inte fungerar i centern i EU-frågan. Allra värst var det i Dalarna, där nio av tio ombud röstade ja, trots att bara 26 procent röstade ja i medlemsomröstningen. Här blev en 74-procentig medlemsmajoritet en tioprocentig stämmominoritet.
Nej blir till ja
	Endast Gävleborg hade ombud som speglade medlemmarnas EU-syn. Här röstade åtta av elva ombud nej och tre ja, vilket innebär att 73 procent röstade nej, exakt lika stor andel som i medlemsomröstningen.
	Enligt alla opinionsmätningar säger en majoritet av centerns väljare nej till EU. I förra veckans Skop-undersökning, som täcker in de fyra "mittsvenska" länen Västernorrland, Jämtland, Gävleborg och Kopparberg, säger 74 procent av centerväljarna nej.
	Denna undersökning genomfördes den 7_13 april, ungefär samtidigt som alla "mittsvenska" centerdistrikt utom Jämtland genomförde medlemsomröstningar om EU. I dessa sade 74 procent (oviktat medelvärde) av centermedlemmarna nej till EU!
	De centerdistrikt som har genomfört medlemsomröstningar om EU ligger alltså i fas med centerväljarna. Ändå slår denna medlemsopinion inte igenom på riksstämman.
Vad gör c-toppen?
	Den som jämför olika opinionssiffror om EU och centern med röstsiffrorna på centerm riksstämma ser att ja-sidans två tredjedelsmajoritet på stämman är ungefär omvänt proportionell mot centerväljarnas uppfattning.
	I Gävleborg fungerade den representativa demokratin. I andra distrikt havererade den. Detta borde bekymra partitoppen.
	Klyftan mellan partitopp och partibas i EU-frågan är ett demokratiskt problem för centern. En horisontell klyvning av ett folkrörelseparti i en viktig fråga kan bli farlig.
	Vad ska centerväljarna göra i riksdagsvalet den 18 september om de inte vill lägga sin röst på en lista med en EU-anhängare på första plats och det inte finns något annat c-alternativ?
	Vad ska centermedlemmarna som säger nej till EU göra i valrörelsen?
	Centerns EU-motståndare väntar på ett svar från partitoppen.

Jörgen Bengtson är HT:s chefredaktör.




brev till Gefle Dagblads ledarsida 940526

Centern naturligt val för flesta
	Gefle Dagblad kommenterar i en underledare den 25 maj ("Alternativ för centerröster?") den hållning som Hudiksvalls Tidning och Hälsinglands Tidning (HT) har i synen på Europeiska unionen (EU), centerpartiet och miljöpartiet de gröna.
	HT och dess chefredaktör är inte motståndare till EU utan till svenskt och nordiskt EU-medlemskap. Vidare är motståndet mot EU-medlemskap starkt inom centern långt utanför Gävleborgs län, enligt både opinionsmätningar och medlemsomröstningar i centern. GD har alltså fel, när tidningen påstår att HT "är motståndare till EU" och antyder att EU-motståndet i centern är begränsat till norra Hälsingland.
	GD:s underledare kommenterar en huvudledare i HT om miljöpartiets kongress. I denna ledare ("Miljöpartiet har riksdagsvittring") skriver HT att miljöpartiets ambition att profilera sig som ickesocialistiskt EU-motståndarparti "bör locka en del centerpartistiska och borgerliga EU-motståndare att lägga sin röst på miljöpartiet i höstens riksdagsval."
	Av detta drar GD slutsatsen att HT "håller alltså fram miljöpartiet som ett alternativ till centern. Det är så nära splittring som man kan komma."
	HT försöker inte splittra centern och vi framhåller inte miljöpartiet som ett alternativ till centern. Däremot konstaterar vi, precis som andra kommentatorer i och utanför centerleden har gjort, att centern är delad i EU-frågan och att om EU-motståndare inom centern och andra ickesocialistiska partier kan komma att rösta på miljöpartiet om det är enda ickesocialistiska parti som avvisar EU-medlemskap.
	Centerpartiet är delat i EU-frågan, liksom alla partier. Inom de fem etablerade ja-till-EU-partierna finns formella nej-organisationer (c, s och kds) eller grupperingar kring kända EU-motståndare (m och fp).
	Problemet är att så få av ja-partierna erkänner denna delning och gör något för att låta nej-röstarna i partiet kanalisera sitt motstånd mot en EU-anslutning även i riksdagsvalet.
	Centern erbjuder delvis denna möjlighet. I 7 av 29 riksdagsvalkretsar finns möjlighet att välja mellan centervalsedlar med en EU-anhängare eller EU-motståndare i topp. Centern ger väljarna denna valfrihet i följande valkretsar: Jämtland, Dalarna, Uppsala, Jönköping, Södra Älvsborg, Halland och Malmöhus södra.
	I Gävleborg finns inte denna möjlighet, trots att 73 procent av centerns medlemmar i länet sade nej till EU-medlemskap i en medlemsomröstning tidigare i år och trots att lika många av centerns väljare sade nej i den Skop-undersökning som genomfördes i april i år.
	Det är av flera skäl 
viktigt att väljarna får möjlighet att vä valmöjlighet är viktig av flera skäl.
	För det första är centerns riksdagsgrupp inte representativ i EU-frågan _ endast en ledamot säger nej till EU-anslutning. Om centerväljarna kan välja en valsedel som speglar den egna uppfattning i EU-frågan, blir riksdagen mer representativ.
	För det andra är riksdagen inte representativ i EU-frågan. Om EU-motståndarna får flera möjligheter att rösta på en nej-valsedel än den miljöpartiet och vänsterpartiet erbjuder, stärker det folkstyret.
	För det tredje ska riksdagen efter folkomröstningen hantera utslaget. Det är då viktigt att det finns riksdagsledamöter som är EU-motståndare. Vid ett nej kan de på ett trovärdigt sätt förvalta detta och se till att resultatet inte blir förfuskat som i folkomröstningen om kärnkraft. Vid ett ja kan de bland annat bevaka att riksdagen inte ger ifrån sig mer makt till EU än absolut nödvändigt.
	Problemet är att i merparten av 
	I 
	HT:s EU-motstånd ligger alltså väl i fas med centerns väljare och medlemmar. Problemet är att centerns ledning inte är representativ för centern.
Jörgen Bengtson
chefredaktör Hudiksvalls Tidning och Hälsinglands Tidning




andraledare 931116

Centern näst största parti

	Centerpartiet fortsätter att växa och locka till sig nya väljare på en rakryggad EU-kritik och grön centerpolitik _ i Norge.
	Den senaste opinionsmätningen från Norsk Gallup, publicerad i norsk senterpress i helgen, visar att senterpartiet har gått om höyre som Norges näst största parti. Sentern har bättrat på sitt sensationellt goda valresultat från den 13 september 1993, då sentern ökade från 6,5 till 16,8 procen.
	Gallupmätningen ger senterpartiet rekordhöga 19,2 procent (+2,4 procentenheter jämfört med valet). Höyre får 16,6 (-0,4), arbeiderpartiet 38,2 (+1,3) och kristelig folkeparti 6,4 procent (-1,5). Förändringarna för övriga partier är under en procentenhet.
	En del befarade att senterpartiet skulle förlora i popularitet efter valet, när det vände arbeiderpartiet ryggen i förhandlingarna om nästa års statsbudget och därmed riskerade att hamna vid sidan av det politiska skeendet. Detta ger dock för senterns del inget negativt utslag i Norsk Gallups mätning.
	Arbeiderpartiets nya samarbetspartner, kristelig folkeparti, går däremot bakåt. Det kan dock lika mycket bero på att krf var en av valets förlorare som att väljarna är tveksamma till ap-samarbetet.
	Stortingsvalets vinnare, senterpartiet och arbeiderpartiet, fortsätter att skörda valframgången. Det beror delvis på ett känt valsociologiskt fenomen, att stödet efter ett val ökar för vinnande partier, men också på att sentern har kommit i rampljuset som aldrig förr och att partiet har en skicklig ledare i Anne Enger Lahnstein.
	Senterpartiet stormade in i stortinget i september med tre gånger flera mandat än i föregående val. Det räcker till representation i alla utskott och till presidieposter i flera av dem. När Nordiska rådet hade sin session i Mariehamn förra veckan, hade senterpartiet tre ordinarie ledamöter mot tidigare bara en.
	Valframgången ger sentern bättre möjligheter än tidigare att nå ut med sitt EU-kritiska, decentralistiska och ekopolitiska budskap. Kombinationen tydlig grön politik, skicklig marknadsföring av centerpolitiken och bra ledarskap ger gott resultat.




Centern till val med ungdomslista

	I november förra året beslutade centerpartiet i Hudiksvall, efter ingående diskussion, att gå till val med en lista i kommunvalet. På centerkommunkretsens årsstämma i Bricka på tisdagskvällen beslutade partiet utan debatt att också gå till val med en speciell ungdomslista!
	Enligt vad HT känner till är det första gången i Hudiksvalls historia, som ett parti går ut med en särskild ungdomslista i valet till kommunfullmäktige. Särskilda ungdomslistor har däremot förekommit i andra kommuner och i riksdagsvalet i Gävleborgs län 1991.
	Centerns ungdomslista i Hudiksvall har kandidater i åldern 21 till 29 år från alla kommundelar, sammanlagt nio killar och sex tjejer.
	I topp på ungdomslistan står Joakim Larsson, Tord Bergström och Veronika Larsson.
Femton ungdomar
	Ungdomslistan omfattar 15 kandidater, hälften så många som på den vanliga centerlistan:
	1. Joakim Larsson, Näsviken, 2. Tord Bergström, Bjuråker, 3. Veronika Larsson, Forsa, 4. Roger Groth, Hudiksvall, 5. Viktoria Persson, Delsbo, 6. Håkan Jonsson, Delsbo, 7. Lena Hägglund, Njutånger, 8. Thomas Wiberg, Forsa, 9. Monica Andersson, Enånger, 10. Tomas Persson, Delsbo, 11. Kristina Nylander, Näsviken, 12. Johannes Persson, Forsa, 13. Ulrik Ohlin, Delsbo, 14. Ulrik Jonasson, Delsbo, och 15. Helena Holm, Näsviken.
	Två av ungdomskandidaterna finns också på valbar plats på centerns ordinarie kommunlista. Joakim Larsson står på tionde plats och Tord Bergström på elfte.
"Väldigt roligt"
	Centerungdomarna (CUF) är nöjda med att de har fått de vuxnas stöd för en egen lista och för att driva en ungdomsprofilerad valrörelse. Alternativet hade varit en spränglista.
	Nu rådde full enighet om att komplettera "vuxenlistan", som har Sven Bergström och Marianne Ahlqvist som toppnamn, med ungdomslistan.
	Vad säger Sven Bergström, förstanamn på "vuxenlistan", om att få en konkurrerande centerlista i valet?
	_ Utmärkt, det är jättebra. Ungdomslistan kommer att bli en kick för både CUF-arna och oss andra, säger han.
	_ Det är väldigt roligt att vi har ungdomarna med oss. Vi kommer att ta många extra röster med hjälp av ungdomslistan, säger centerkretsens ordförande Sylvia Bodin.
MInst två mandat
	_ Vi räknar med att ta minst två mandat, säger Tord Bergström, tvåa på ungdomslistan.
	_ Fyra mandat bör vi klara av, kontrar Håkan Jonsson, en annan av ungdomslistans kandidater.
	Frågan är då vad centerungdomarna ska driva för frågor. På detta ger de ännu inte helt färdigkläckta ungdomspolitikerna svävande svar. Diskussion pågår inom CUF. CUF-arna kommer under våren att arbeta fram ett konkret ungdomsprogram, som de ska gå till val på.
	Thomas Wiberg, en av de ledande krafterna bakom ungdomslistan, lovar i alla fall mer färg och fart på valrörelsen.
Kräver nytt badhus
	Han pekar på några ungdomsfrågor, som kommer att stå högt på önskelistan: Nytt badhus i Hudiksvall, fritidsgårdar i Hudiksvall och gångtunnel under vägen vid skolan i Ede.
	Vad är CUF-arna missnöjda med i kommunen?
	_ Jag tycker att kommunen borde satsa mer på arbete åt ungdomar. Allt är bättre än att gå arbetslös, säger Håkan Jonsson och pekar därmed på ytterligare en angelägen fråga.
	_ Bussförbindelserna mellan glesbygden och Hudik är för dåliga, säger Thomas Wiberg och för upp en femte punkt på önskelistan.
	Vi får se hur det går med CUF-arnas krav. I badhusfrågan får centerungdomarna i alla fall mothugg av kommunalrådet Marianne Ahlqvist (c). Hon säger att kommunen "inte har råd med ett nytt badhus på lång tid", även om hon tycker att det skulle vara trevligt med ett badhus modell Sandviken. "Men det kostar 80 miljoner kronor", skyndar hon sig att tillägga.
Jörgen Bengtson

bildtext:
Joakim Larsson från Näsviken toppar den särskilda ungdomslista, som centern överraskande har beslutat att gå ut med i höstens kommunval.







Centerpartist
ny statsminister

	Centern tog hem spelet. Centerledaren tar över statsministerposten från moderaterna.
	På onsdagen blev det klart att centerpartisten Waldemar Pawlak från PSL tar över som regeringschef i Polen efter den moderata politikern Hanna Suchocka. PSL snuvar därmed valets största parti, Demokratiska vänsteralliansen (SLD), på statsministerposten.
	Polens nya regering blir en center-vänsterregering bestående av Polska folkrörelsepartiet (PSL), även kallat Bondepartiet, och Demokratiska vänsteralliansen, där reformkommunisterna ingår.
	Det blir alltså en regering med kommunister i, vilket inte är bra, men ingen katastrof. Regeringen får en stark centerledning.
Inte längre
polsk riksdag
	Den 34-årige bonden, ingenjören och PSL-ledaren Waldemar Pawlak kan luta sig mot en stabil parlamentarisk majoritet. PSL och SDL har 303 av 460 platser i sejmen, parlamentets andra kammare, och hela 73 av 100 platser i senaten (första kammaren).
	Waldemar Pawlak vet samtidigt att han sitter på en utsatt post. Polen har avverkat många statsministrar sedan landet blev en demokrati. Han prövade på jobbet förra året, men splittringen i sejmen gjorde att han bara fick sitta 33 dagar.
	Polens nya regering har en helt annan stabilitet än både Pawlaks förra regering och den avgående regeringen Suchocka, eftersom den består av två partier med stöd av två tredjedelar av ledamöterna i sejmen.
	Den nya stabiliteten kan Polen tacka sitt nya valsystem för. Valspärren på fem procent för partier och åtta procent för valförbund minskade antalet partier eller grupper från 29 till 6.
	Polens riksdag är inte längre en polsk riksdag.
PSL stabil centerkraft
i Polens nya regering
	Den stabila kraften i regeringen Pawlak är PSL, ett grönt och progressivt mittenparti som står svenska centerpartiet nära. PSL är inte ett kommunistiskt belastat parti, som en del påstår. PSL var i exil och inom det av kommunistregimen tillåtna landsbygdspartiet ZSL bärare av den demokratiska traditionen under mer än 40 års kommunistiskt förtryck i Polen.
	Det större av de två regeringspartierna, Västeralliansen, är en mer instabil kraft. SLD är ett brokigt och bräckligt valförbund, där det reformerade kommunistpartiet SDRP är starkast men bara ett av 28 partier. SDRP kallar sig numera socialdemokratiskt, predikar marknadsekonomi och är inget hot mot demokratin.
	SLD-ledaren Aleksander Kwasniewski kommer knappast att kunna hålla ihop sitt valförbund under hela valperioden. Det mest sannolika är att SLD med tiden splittras i flera partier.
Stora förväntningar
Svårt för nya regeringen
	I parlamentsvalet markerade polackerna att de har fått nog av nyliberal chockterapi. Det sociala priset för denna politik är högt: nästan tre miljoner polacker är utan arbete, bönderna är oerhört hårt pressade, det sociala skyddsnätet har stora hål.
	PSL, Vänsteralliansen och Arbetarunionen (UD) _ det senare partiet är sprunget ur fackföreningsrörelsen Solidaritets vänsterflygel _ vann valet på att kritisera denna politik. Det gör att förväntningarna på dem och regeringen Pawlak är stora.
	Svårigheten för den nya regeringen är att fortsätta ställa om ekonomin från planekonomi till marknadsekonomi men göra det på ett sätt som ger mindre negativa sociala följder än hittills. 
Centerledaren Pawlak
bör kunna bli långlivad
	Waldemar Pawlak vill fortsätta att privatisera och marknadsanpassa ekonomin men inte till vilket pris som helst. Han är inte domgatisk som de nyliberalt dominerade regeringarna var. Han ser privatisering som ett medel att effektivisera ekonomin, inte som ett mål i sig.
	Waldemar Pawlak har med sin jordnära förankring, politiska skicklighet, sociala politik och stora valframgång i ryggen _ PSL ökade från 52 till 132 mandat i sejmen och fick 36 av 100 mandat i senaten _ bättre möjligheter än sina företrädare att regera Polen. Han bör bli mer långlivad än dem.
	Lätt blir det inte. Men Pawlak har ungdomlig energi och ett enat parti bakom sig, vilket underlättar.

bildtext:
Centerledaren Waldemar Pawlak (bilden) blir Polens nya statsminister efter Hanna Suchocka. Han snuvar därmed valets segerherre, reformkommunisten och SLD-ledaren Aleksander Kwasniewski, på valkonfekten: regeringschefsposten.


kyrkligt

Centertopp till Delsbo

	Under måndagen kommer företagarfrågor att stå i centrum, när finansutskottets ordförande Per-Ola Eriksson (c), Gammelstad, besöker kablageföretaget Connecto i Delsbo och bröderna Jan-Erik och Olle Jonssons lantbruk i Krusänga. På kvällen blir det offentligt möte i bygdegården i Delsbo på temat "Ut ur krisen".
	Småföretagare är särskilt inbjudna till kvällens möte, där Per Ola Eriksson kommer att ge centerpartiets syn på hur bland annat ökat småföretagande ska sätta fart på Sverige.
	Mötet kommer inte bara att handla om företagande och ekonomi. Det finns även utrymme för annat. Kanske bränner det till i EG/EU-frågan. Per-Ola Eriksson, som också är centerns gruppledare i riksdagen, är känd som en av centerns varmaste anhängarna av EG-medlemskap. En av partiets skarpaste EG-motståndare, Gävleborgscenterns ordförande Sven Bergström, Forsa, kommer att finnas på plats i bygdegården.


andraledare 931018

Clintons dilemma i Haiti

	Det kaotiska läget i Haiti har blivit ännu en brännande utrikespolitisk angelägenhet och prövning för USA och dess president Bill Clinton. I dag härskar militären i Haiti. Efter kuppen 1991 mot den demokratiskt valde presidenten Jean-Bertrand Aristide har styret i landet degenererat till något, som närmast kan liknas vid anarki.
	Situationen är ohållbar och militärregimen har skrivit under en överenskommelse med USA och FN att låta den demokratiskt valde presidenten att få återinträda på sitt ämbete. Från och med den 15 oktober ska den haitiske kuppgeneralen Raoul Cedras lämna plats för Aristide.
	Mycket talar nu för att militärregimen kommer att nonchalera denna överenskommelse. I detta läge har Bill Clinton hamnat i ännu ett svårt dilemma. Ska han, den motvilliga hemmaopinionen till trots, agera kraftfullt för att rensa undan och göra plats åt Aristide?
	Clintons agerande hittills visar att han är beredd att uppfylla sina löften om att återupprätta demokratin i Haiti. Detta trots den hårda kritiken inte minst från kongressen mot att engagera USA i ytterligare stora och dyrbara militära operationer.
	Många befarar att Haiti ska bli ett nytt Somalia. Detta är emellertid inte troligt eftersom Haiti befinner sig på USA:s bakgård till skillnad från Somalia. När hotet och konflikten finns i den direkta omgivningen blir med automatik insatsen större.
	Dessutom har Clinton en möjlighet att tysta ned det ständiga bakgrundsbruset om hans utrikespolitiska oförmåga. En tredje orsak att ingripa kraftfullt är att det finns ett demokratiskt alternativ, som Clinton har förbundit sig att stödja.
	Clinton har stora möjligheter att med en lyckad insats i Haiti vända den negativa hemmaopinionen mot ett fortsatt engagemang i Somalia och ett kraftfullt ingripande i Bosnien.



teckningen 940604
TECKNINGEN
I morgon har ny demokrati extrastämma i Västerås. Motsättningarna mellan de två tidigare partiledarna och den nuvarande håller på att spränga Ian Wachtmeisters skapelse. Efter helgens stämma kanske det inte återstår så mycket av det som återstår av det som aldrig har varit ett parti utan en enmansföreställning. Frågan är vem som kommer att hålla avskedsföreställningen. Blir det Harriet Colliander, Vivianne Franzen eller möjligen Ian Wachtmeister?





Dags för beslut
länets sjukhus

	Striden om akutsjukvårdens vara eller icke vara vid Söderhamns sjukhus har kommit närmare ett avgörande efter helgens socialdemokratiska partikongress i Gävleborg och Gävleborgscenterns preliminära besked förra veckan.
Besked från
socialdemokraterna
	Socialdemokraterna kom med ett nytt kompromissförslag. Det innebär att partiet går ifrån sitt tidigare beslut att det ska finnas fem akutsjukhus i länet och att det låter Söderhamn få behålla internmedicinsk akutsjukvård och till denna vård ansluten intensivvård med narkosläkare under en övergångsperiod.
	Hur lång denna övergångstid ska vara framgår emellertid inte av beslutet, vilket är svagt. Förslaget från socialdemokraterna är emellertid en eftergift till söderhamnsrepresentanterna, som motsätter sig en bantning av akutsjukvården i Söderhamn.
	Centerpartiet i Gävleborg kommer, att döma av beskedet från distriktsstyrelsen förra veckan, att på gå samma principiella linje om antalet akutskjukhus på sin distriktsstämma i helgen.
	Därmed finns både parlamentariska och moraliska förutsättningar att gå till beslut i frågan.
Partierna
splittrade
	Samtliga partier i länet plågas av samma polarisering som socialdemokraterna i denna fråga.
	Centerpartiets distriktsstyrelse och landstingsledamöter betonar i ett uttalande från förra veckan att förändringar inom sjukvården, även akutsjukvården, kommer att vara nödvändiga. Förändringarna är möjliga att genomföra med bibehållen kvalitet i vården, anser centern.
	Uttalandet lyfter fram betydelsen av ett välfungerande sjuktransportsystem med specialutrustade ambulanser bemannade med kvalificerad personal och en fungerande helikopterverksamhet. Partiet anser att dessa funktioner är långt viktigare än att till varje pris behålla en intakt akutsjukvård i Söderhamn. Visst kan det vara så, men akutvården på sjukhusen går bara att ersätta till en viss gräns.
Svårt att undvika
låsningar i frågan
	Centerns representanter från Söderhamn har skrivit ett eget uttalande angående strukturplanen för hälso- och sjukvården i länet.
	Bristen på konsekvensanalys och de alltför många buden om hur mycket akutsjukvården kostar, ska kosta och hur mycket som behöver sparas är svagheter i beslutsunderlaget. Söderhamnscentern vill få dessa svagheter åtgärdade innan landstinget går till beslut i frågan.
	För att räta ut frågetecknen föreslår man en parlamentarisk utredningsgrupp, som ska genomlysa frågan ordentligt. Ytterligare information innan beslutet kan vara värdefullt, men frågan är om det egentligen kommer att förändra något.
	Risken är att det uppstår samma låsningar i denna parlamentariska grupp, vilket ytterligare kan försvåra ett beslut i ärendet. Under tiden ökar underskottet i sjukvårdsbudgeten och ännu hårdare besparingsåtgärder blir nödvändiga.
Inget sjukhus
kommer undan
	Landstingsfullmäktiges budget 1994 visar med stor tydlighet vilken svår ekonomisk situation vården har i länet. Budgeten bygger på en prognos, där det ingår besparingar på 80 miljoner kronor för 1994.
	Trots detta kommer landstinget att tvingas minska sitt egna kapital med 68,5 miljoner kronor 1994, 183 miljoner 1995 och 114 miljoner 1996 om man inte vidtar ytterligare besparingsåtgärder.
	Saken är helt enkelt den att det kommer att krävas ytterligare besparingar efter bantningen av vården i Söderhamn. Diskussionen om den framtida sjukvården i södra Hälsingland är bara början. Vi behöver också en diskussion om sjukhusstrukturen i Gästrikland och Sandvikens sjukhus, om ökad samordning mellan sjukhusen i Gävle och Hudiksvall samt om samordning med sjukhus utanför länet.
	Inget av länets sjukhus kan räkna med att komma undan ytterligare besparingar.

bildtext
Länets socialdemokrater har presenterat ett kompromissförslag om Söderhamns sjukhus (bilden). Det bör fler partier kunna samla sig kring. Det är dags att gå till beslut om sjukhusen i Gävleborg.



andraledare 930903

De är nog samma skolas barn

	Om Lennart Låftman, före detta VD för mellansvenska löntagarfonden och ekonomikunnig, skulle få bestämma skulle det inte bli någon utbyggnad av ostkustbanan för snabbtåg.
	Han har räknat på detta projekt och kommit fram till att det inte är samhällsekonomiskt lönsamt. Beräkningarna grundar sig på en mycket förenklad bild av verkligheten. Låftman fokuserar kritiken på att detta projekt inte kommer att ge några nämnvärda sysselsättningseffekter.
	Visst finns det de som hoppas mycket på detta projekt när det gäller kortsiktiga effekter på sysselsättningen. Men detta är ändå inte huvudargumentet för denna satsning. Det handlar istället om att skapa goda förutsättningar för Norrland att kunna konkurrera om både arbetstillfällen och befolkning.i framtiden.
	Goda kommunikationer är en viktigt förutsättning för att kunna utveckla Norrland. Detta faktum har gått Låftman helt förbi. Han är inte ensam. Problemet med de flesta ekonomer är att de är bosatta i södra Sverige och varken vill eller kan förstå behoven och förutsättningarna i Norrland.
	På onsdagen uppvaktades kommunikationsminister Mats Odell av en delegation från Gävleborgs och Västernorrlands län angående satsningen på ostkustbanan. Inte heller denna gång fick de något konkret besked om när och hur detta projekt ska genomföras.
	Så snart som möjligt var det enda svaret från Mats Odell. Detta trots att kommuner och landsting längs ostkustbanan tagit sin del i finansieringen av projektet. De har skrivit under på att gemensamt satsa 100 miljoner på denna utbyggnad.
	Låftman och Odell är nog samma skolas barn.





De unga har
tagit över
i Estland

	De omvälvande förändringarna i Estland har fört med sig ett helt nytt garde av unga politiker. De vill göra allt på en gång, på sitt eget sätt. Finansminister Kranich är 32 år och är kanske den främste exponenten för de nya tongångarna i Estland. Ett land som blivit föremål för ett gigantiskt marknadsekonomiskt experiment.
	Mötet med finansministern förstärker denna bild. Han har svårt att se så långt bakåt, detta i första hand inte beroende på att han inte vill se bakåt, utan dagens situation ställer krav på att alla måste leva i nuet. Ögonblicksbilden av Estland är ganska splittrad.
	Tiggare och nasare på busshållplatser och andra samlingsplatser för turister kryssar skickligt mellan Estlandsregistrerade Mercedes, med
jäktade unga herrar i slips och kavaj på väg till nästa viktiga möte.
Mercedes
	En Mercedes har även i Estland blivit en viktig symbol och sändare för den, som vill skicka ut signaler om att han är en mer betydelsefull person. De ryska Volgabilarna på parlamentets parkering har bytts ut mot Mercedes. Jag frågade aldrig finansministern vad han hade för bil, det passade sig inte riktigt. Däremot frågade jag om läget på arbetsmarknaden.
- Situationen är tillfredsställande, men det har på kort tid varit så mycket förändringar i detta land, så även jag har svårt att följa med, svarar Kranich.
	Arbetslösheten ligger på omkring tre procent i hela Estland, berättar finansministern. Detta är en sällsynt låg siffra, med tanke på att hela samhället går igenom en omställning till marknadsekonomi.
	För att göra bilden fullständig ska det tilläggas att arbetslösheten i Narvaområdet är närmare 15 procent. Narvas befolkning består av 80 procent ryssar. Många av dessa var anställda i de stora sovjetiska industrikombinaten för bland annat vapentillverkning. Nu är dessa kombinat stängda och många driver omkring på gatorna.
Enorm tillväxt
	Enligt Estlandskännaren och vår ciceron, Andres Küng, är Estland det land som förväntas få den snabbaste tillväxten i Europa de närmaste åren.
	Finansminister Kranich ger en inte fullt så optimistisk bild av framtiden, men det står klart att det finns en framtidstro, i alla fall hos den yngre framgångsrika generationen. Den äldre generationen har svårare att ställa om sig till det nya efter decennier av sovjetiskt förtryck.
	Prishöjningar hör till vardagen. Inflationen landade 1993 på 35 procent för hela året. Fram till mars i år har inflationen varit åtta procent, men förväntas öka avsevärt. Löneökningarna har möjliggjorts genom de stora exportökningarna.
	Det mesta som tillverkas i Estland går på export, eftersom den inhemska marknaden är så liten och svag. Nedgången i tillväxten bröts 1993 då den stannade på mellan två och tre procent. I år förväntas tillväxten bli sex procent!
Staten åskådare
	Men det är långt ifrån alla som får del av exportframgångarna Genomsnittslönen ligger mellan 400 och 1 200 estniska kronor, vilket ska minskas med en tredjedel för att motsvara svenska kronor. I stort sett alla subventioner har dragits in. En del av dessa pengar går till en nyinrättad kreditfond för regionalpolitiska åtgärder. I övrigt existerar överhuvudtaget ingen fördelningspolitik.
	I takt med att Estland räknar in nya exportframgångar ökar klyftorna i samhället. Finansminister Kranich skakar på huvudet och förklarar att Estland behöver en hårdhänt politik. Ett inslag i den nya strategin är den balanserade budgeten, som innebär att inga utgifter får vara ofinansierade.
	Budgeten ska gå jämnt upp, oavsett hur intäktssidan i statsbudgeten ser ut. Ett resultat av denna strategi är den totala avsaknaden av statliga stödåtgärder och ingripanden. Fördelen med en sådan budget är att den förhindrar offentlig överkonsumtion och därmed drar landet inte på sig några skulder.
	Problemet är att staten på detta sätt bara blir en åskådare, i ett läge då det skulle behövas en mycket aktiv politik när det bland annat gäller utbildning, arbetsmarknad och jordbruk.
	En stark estnisk krona är ett annat högprioriterat mål i politiken. Finansministern tror att detta mål också är förankrat hos folket, vilket ökar deras villighet til uppoffringar. Det estniska folket står inför många uppoffringar innan de ska möta en bättre framtid. En framtid i händerna på ett gäng unga akademiker, direkt från skolbänken. Finansministern tackar för sig och går men avslutar med att säga:
- Ni borde också träffa några av mina yngre regeringskollegor.
	Själv är han som sagt lika ung som jag, 32 år!


Reinhold Hellgren är ledarskribent på HT




Ledare


Debatt sade ja
till förvirring

	Vid det här laget har EG/EU-debatter blivit ett medialt och offentligt bakgrundsbrus, som tränger igenom alla former av politisk diskussion. Visst är det viktigt att diskutera denna för landet så avgörande fråga, men risken är att folket till slut lessnar i brist på variation och djup i debatten.
	Orsaken är att debatterna alltför ofta innehåller representanter för särintressen, som i brist på helhetssyn utvecklar sin lilla bit av den stora tankekakan. Detta i kombination med snålt tilltagen debattid gör att debattörerna går upp i falsett och publiken får beskåda en slagordsfäktning utan försök till djupgående analys och ömsesidig förståelse.
	Detta bäddar för missuppfattningar och en därpå följande förvirring, som inte hjälper medborgarna att få klarhet i denna komplexa fråga.
	Norrlandsförbundets EG/EU-debatt igår eftermiddag på Kvarnens loft i Söderhamn var tyvärr inget undantag från det obligatoriska debattmönstret.
Förvrängning och
missuppfattning
	I panelen fanns professor Sören Wibe från Umeå universitet, TCO-ombudsmannen Kristina Persson och regeringens representant skatteminister Bo Lundgren. Wibe säger nej till ett EG/EU-medlemskap och de andra två säger ja.
	Wibe får en fråga från publiken om EG ändå inte är ett bra försök att skapa fred i Europa. Han svarar att EG har varit en succe i strävan att skapa fred mellan Tyskland och Frankrike, vilket också var grundtanken med detta projekt.
	Men i dag har detta, enligt Wibe, ingen större betydelse för Sveriges säkerhetspolitiska diskussion. Repliken kommer direkt från Kristina Persson. Hon kodar om detta till påståendet att Wibe anser att Sverige inte har något ansvar för freden i Europa. Med detta tyckte hon förmodligen att hon skjöt en rökare i krysset, då hon egentligen totalmissade pucken.
	Wibe fick ingen chans att bemöta detta och ännu en tråd blev hängande i luften.
Överraskande
påståenden
	Nästa vurpa i debatten kom efter Wibes tre argument till varför Norrland förlorar på ett EG/EU-medlemskap. Han anser att det blir mycket svårare att styra marknaden med politiska instrument, strävan efter en valutaunion blir dyrast för Norrland. Dessutom kommer Sverige inte att kunna upprätthålla en skattenivå, som garanterar en god offentlig service även i Norrland.
	Några vändor senare påpekar Bo Lundgren att finanskrisen inte hade varit möjlig om Sverige hade varit medlem i EG/EU. Han kommer sedan in på skatterna, där han menar att en hög skatt slår hårdast mot de svaga grupperna i samhället. Detta var ett överraskande påstående, som han dessvärre inte fick tid att utveckla. Därmed fick publiken sig ännu en nöt till spis.
Frågan var för
svår för Lundgren
	Behållningen av eftermiddagens övningar var egentligen när publiken fick ställa frågor. En medborgare vid namn Sven-Erik Forslin undrade om det verkligen är möjligt att uppnå en linjär ekonomisk tillväxt, och drog en liknelse med ett begränsat utrymme som inom sig ska expandera i all oändlighet.
	Resultatet blir ovillkorligen en explosion, konstaterade Forslin. Frågan fångades upp av Bo Lundgren, som erkände att frågan är mycket intressant, men alltför komplex för ett kort svar.
	Frågeställaren berörde med detta ett problem, som politikerna medvetet undviker, men som de förr eller senare måste lösa. Hur ska vi finna ett nytt och tidsenligt tillväxtbegrepp?






Dellenbanan är
värd en chans
	
	I morgon är det dags för banverket att ta beslut om Dellenbanans framtid. Banverket har sista ordet när det gäller fortsatt drift på landets järnvägssträckor. I elfte timmen kommer det ett förslag, som innebär en ny chans för Dellenbanan.
	Förslaget kommer från Rolf Sten, styrelseledamot i föreningen Ostkustbanans Vänner. Han föreslår att Dellenbanan kan göras till en kombinerad musei- och turistjärnväg och bifogar till förslaget en utförlig beskrivning på hur det ska gå till.
	Stens bedömning är ett realistiskt alternativ till nedläggning och förtjänar en seriös prövning.
Museijärnväg
och turisttrafik
	Dellenbanan är elektrifierad, vilket gör den unik genom att den på detta sätt skulle bli den enda museijärnvägen i landet, som skulle kunna visa upp hela den järnvägshistoriska utvecklingen, påpekar Sten.
	Turisttrafiken är den andra delen i förslaget och inrymmer, enligt Sten, stora möjligheter att kombinera en sällsynt naturskön upplevelse med olika turistarrangemang längs järnvägssträckan. Samtrafik med båt på Dellensjöarna är en ide, som framgår i förslaget.
	Naturens skönhet längs banan är odiskutabel och kan bjuda fler än ortsbefolkningen en härlig upplevelse. Museijärnvägen kan bli ett ovanligt passande komplement, som ytterligare ökar attraktionskraften.
	Vägen vidare från ide till handling är mycket väl beskriven i det nya förslaget. Tanken är att få intressenterna att gå samman i en stiftelse, som har till uppgift att på ideell basis förvalta, underhålla och trafikera denna järnvägssträcka mellan Ljusdal och Hudiksvall.
Två turer om dan
maj _ september
	Bland intressenterna nämns SJ, banverket, länsstyrelsen i Gävleborg, järnvägsföreningar, Hudiksvalls och Ljusdals kommuner. Staten ska sedan sälja eller arrendera ut banan till stiftelsen för en symbolisk summa. Nödvändig upprustning av banan kan finansieras som ett projekt i arbetsmarknadsstyrelsens (AMS) regi. Kostnaden skulle hamna mellan 45 och 80 miljoner kronor beroende på ambitionsnivå.
	När det sedan gäller materielen finns det möjlighet att överta övertaliga ellok och diesellok från SJ.
	Inledningsvis ska banan trafikeras under perioden maj _ september med ett tåg dagligen i varje riktning. Med 50 000 resande som i medeltal betalar 50 kronor per person ger saldot för projektet ett underskott på 770 000 kronor, vilket intressenterna får stå för.
Öppna dörren för
utvidgad trafik
	Varje punkt i dessa planer kan och ska naturligtvis ifrågasättas. Projektet är ännu bara på planeringsstadiet, men man behöver inte vara aktiv i föreningen Positiva Sverige för att inse att projektet är löftesrikt för Norrhälsinglands del.
	Projektet är ett utmärkt sätt att få behålla trafiken på banan och därmed öppna dörren för en utvidgad trafik på sikt. Envitrak, ett konsultföretag i järnvägsfrågor, gjorde för ett par år sedan en utredning, som visade att godstransporter på Dellenbanan, i så kallad kortlinjetrafik, inte skulle gå med förlust.
	SJ Gods gjorde därefter en egen analys, som bekräftade Envitraks slutsatser. En Sundsvallspendel för persontrafik mellan Ljusdal och Sundsvall är en annan intressant ide för Dellenbanans framtid.
	Banverket kan med ett klubbslag omintetgöra dessa planer i morgon. Låt istället förnuftet segra. Ge Dellenbanan en chans. Det kostar så lite.


bildtext
Banverket har Dellenbanans öde i sina händer och kan med ett klubbslag lägga ned banan i morgon. I elfte timmen kommer det ett förslag, om att göra banan till musei- och turistjärnväg. Låt förnuftet segra och pröva förslaget.






Deltidskårerna
behövs i Hudik

	Har deltidskårerna någon framtid i en modern räddningstjänst?
	Det fanns dem som tvivlade på det, när Hudiksvalls kommun ville lägga ner deltidskåren i Näsviken.
Näsvikenkårens
framtid gav debatt
	Sällan har en lokal fråga satt igång en sådan debatt som Näsvikenkårens framtid gjorde.
	Den som följde ärendet i HT:s spalter såg med vilken liv och lust ortsbefolkning, brandmän, politiskt förtroendevalda och andra gav sig in i debatten. Visst fanns det hårda ord i debatten, men också många kloka ord och väl underbyggda påståenden.
	Kombinationen folkligt motstånd, goda argument, hårt arbete från Sven Bergström (c) och en liten grupp förtroendevalda som ville bevara deltidskåren i Näsviken gav resultat.
	Miljö- och räddningsnämnden fick extraanslag för att kunna behålla Näsvikenkåren. Nämnden tillsatte en enmansutredning under Sten Ström, lärare i stabsutbildning vid Räddningsverket, för att se över deltidskårernas roll i framtiden.
Utveckling istället för
avveckling av deltidskårer
	Den blev ingen avvecklingen av deltidskårerna, tvärt om, nu stundar utveckling.
	Förra veckan kom Sten Ström med utredningen "Deltidskårens utveckling mot år 2000", som miljö- och räddningsnämnden ställde sig bakom förra torsdagen. Utredningen slår fast att deltidskårerna behövs och har en given plats i räddningstjänsten.
	Deltidskårerna har åtskilliga plusvärden, säger Sten Ström. Deltidskårerna finns på plats, har kort insatstid, har bra lokalkännedom, är bemannade med folk som kan bygden och är kostnadseffektiva.
	Utredningen vill utveckla deltidskårerna genom att satsa mer på utbildning, öka samarbetet med heltidskåren i Hudiksvall och ge deltidskårerna specialistkompetens beroende på lokala behov.
	Iggesundskåren ska bli specialist på gas- och kemskyddsarbete, Delsbokåren på trafikolyckor, vård och vattentransporter, Friggesundskåren på skogsbränder, vattennätsbygge (dra brandslag över stora områden) och djurräddning, Näsvikenkåren på rökdykning.
Ny organisation
skapar vi-känsla
	Striden om Näsvikenkåren blev en strid mellan olika kårer och anställda inom räddningstjänsten i Hudiksvall. Följden blev missämja och misstro.
	Räddningschef Lennart Juhlin såg en fara med detta och ett stort behov av att återskapa en bra kåranda i räddningstjänsten. Det är han på väg att göra med Sten Ströms utredning, som nu steg för steg är på väg att bli verklighet.
	Utredningens förslag har förutsättningar att skapa vi-känsla i räddningstjänsten och få alla 116 brandmän _ 24 man på heltidskåren i Hudiksvall, 20 man på deltidskårerna i Hudiksvall, Iggesund och Delsbo samt 16 man på deltidskårerna i Friggesund och Näsviken _ att jobba i ett lag och dra åt samma håll.
Rätt att utveckla och
specialisera kårerna
	När andra räddningstjänster i Sverige lägger ner deltidskårer, gör Hudiksvall tvärt om: Hudiksvall behåller dem, ger deltidskårerna specialistkompetens och en delvis ny funktion i räddningtjänstens organisation. Det är rätt väg att gå.
	Till det mest grundläggande i ett civiliserat samhälle hör att skydda människor från eld, vatten, naturkatastrofer och andra olyckor. Det är just vad räddningstjänsten gör.
	Det var klokt av Hudiksvalls kommun att rädda Näsvikenkåren och satsa på breddad kompetens i räddningstjänsten. Den klokheten lönar sig mänskligt och samhällsekonomiskt, även om den kostar några hundra tusen kronor mer i kommunens budget.

bildtext:
Striden om Näsvikenkåren ledde till en större debatt om räddningstjänsten i Hudiksvalls kommun. Miljö- och räddningsnämnden arbetar nu med att integrera hel- och deltidskårerna, göra deltidskårerna till experter på olika områden och bygga en stark laganda i hela räddningstjänsten.



andraledare 931014

Det blev Perssons debatt

	Riksdagens allmänpolitiska debatt blev Göran Perssons debatt.
	Socialdemokraternas nya ekonomiska talesman dominerade debatten, dels för att alla blickar var riktade mot honom i hans nya roll som "finansskuggminister", dels för att den naturliga huvudaktören Anne Wibble firade sin femtioårsdag utanför riksdagen.
	Göran Persson är en rutinerade politiker. Det märktes framför allt i replikskiftena, där han tog till beprövade debattknep och lät retoriken blomma.
	Göran Persson är inte någon ödmjuk herre, även om hans huvudanförande var något tamt för att komma från en man, som under sin kommunalrådstid var känd som HSB, Han som vet bäst. Anförandet var mer av en lågmäld redovisning av Sveriges ekonomiska problem än en frontalangrepp på regeringen eller presentation av s-alternativet.
	Det senare är socialdemokraternas stora problem. De vill eller kan inte presentera en sammahängande ekonomisk politik och framför allt inte tala om hur de vill spara på statsutgifterna. Detta hindrar dock inte att det finns en del i Göran Perssons kritik mot regeringen, som är rätt och riktig.
	När Göran Persson kritiserar förslaget till reformerad företagsbeskattning finns det åtskilligt vi kan instämma i. På en punkt borde regeringen utan ideologi- eller prestigeproblem ändra förslaget.
	När regeringen föreslår att företagen ska få lösa upp de obeskattade skatteutjämningsreserverna på mycket gynsamma villkor, är det fel. Här handlar det om skattefavörer på tiotals miljarder kronor utan krav på motprestation. Detta är orimligt, särskilt inte i tider som dessa!
	Regeringen bör ställa krav på att företagen använder dessa obeskattade reserver till investeringar. Regeringen bör införa en tillfällig rätt till direktavskrivningar mot de belopp som företagen tar ur skatteutjämningsreserverna. En sådan förändring i regeringsförslaget borde centerpartiet kunna medverka till.





Dimridåer om
neutraliteten

	Vad håller på att hända med den svenska neutralitetspolitiken och 180 år gamla alliansfriheten?
	Det politiska etablissemanget lägger ut dimridåer kring Sveriges utrikes-, säkerhets- och försvarspolitik. Tunga utrikespolitiska debatter, som onsdagens utrikesdebatt i riksdagen, hjälper inte till att skingra dimmorna.
	Sveriges neutralitetspolitik vilar på flera grundstenar. De viktigaste är alliansfrihet i fred syftande till neutralitet i krig, självständig handelspolitik, aktiv utrikespolitik, stabiliserande säkerhetspolitik och ett starkt försvar.
Regering och riksdag
använder "salamimetoden"
	Regering och riksdag är i färd med att montera ner och EU-anpassa den svenska neutralitetspolitiken. De använder sig av "salamimetoden" och skär bort en skiva i taget av neutralitetspolitiken.
	I årets utrikesdeklaration skär regeringen bort en ny skiva genom att ställa sig positiv till medlemskap i försvarsalliansen Natos nya organisation Partnerskap för fred (PFP).
	I förhandlingarna med Europeiska unionen (EU) om medlemskap har Sverige gett upp den självständiga handels- och utrikespolitiken. Sverige har inte, till skillnad från Danmark, begärt och fått rätt att stå utanför EU:s militära samarbete.
	EU:s säkerhetspolitiske rådgivare Frazer Cameron förklarade när han häromveckan besökte Sverige att "fullt medlemskap i EU kräver också fullt deltagande i det försvarspolitiska samarbetet och i ett framtida gemensamt försvar". Frankrikes utrikesminister och förre Sipri-chefen Frank Barnaby har sagt ungefär samma sak.
Svenskt ja till
"B-medlemskap" i Nato
	Enligt utrikesminister Margaretha af Ugglas (m) ligger det i Sveriges intresse att ansluta sig till PFP. Regeringen säger alltså ja till, vad Expressens säkerhetspolitiske expert Ulf Nilson kallar, "B-medlemskap" i Nato.
	PFP handlar till betydande del om demokratifostrande, fredsbevarande och humanitära operationer, men PFP handlar också om att delta i militära Nato-övningar, stationera svenska officerare i Nato-högkvarteret i Bryssel och få option på fullt medlemskap i Nato.
	PFP står formellt öppet för alla Europas stater, men det är tveksamt om Europas största stat, Ryssland, får eller vill ansluta sig till PFP.
Neutralitetspolitiken
väl värd att värna
	Ett medlemskap i PFP är, som vi nu kan bedöma det, oförenligt med svensk neutralitetspolitik. Ett medlemskap i EU är definitivt oförenligt med denna politik, eftersom EU sedan gammalt har en gemensam handelspolitik och enligt Maastrichtfördraget ska föra en gemensam utrikes-, säkerhets- och via VEU försvarspolitik.
	Regering och s-opposition hävdar dock att neutralitetspolitiken består. De uttrycker det emellertid på ett tvetydigt sätt. De talar inte längre om "neutralitet" eller "neutralitetspolitik" utan om "alliansfrihet". De ser inte denna politik som tidlös eller långsiktig; alliansfriheten gäller bara "alltjämt", enligt regeringen.
	Vi ser inga tungt vägande skäl för att ändra Sveriges utrikes- och säkerhetspolitik, sannolikt världens mest framgångsrika.
	Den har sedan 1814 säkrat Sverige fred och frihet. Den har fungerat under ett kallt krig, två världskrig och flera storkrig i Europa. Den har fungerat med omväxlande starka stormakter och olika stater i vår närhet.
	Neutralitetspolitiken är väl värd att värna. Den har sannerligen inte spelat ut sin roll!
Vänta med Nato-beslut
till efter folkomröstningen
	Ett lands utrikes-, säkerhets- och försvarspolitik är inte en gång för alla given, men förändringar av den får inte ske i det fördolda. En bred offentlig debatt måste föregå en omorientering eller ett byte av säkerhetspolitik i en demokrati.
	I Sverige har vi inte denna debatt. Här har dimridåer ersatt debatt, vilket är demokratiskt oanständigt.
	Riksdagens EU-vänliga majoritet bör visa respekt för demokratins spelregler och folkviljan. På säkerhetspolitikens område gör den det genom att vänta med beslut om "B-medlemskap" i Nato (PFP) tills efter folkomröstningen om EU.

bildtext:
Regeringen lägger ut dimridåer om neutralitetspolitiken istället för att erkänna att den håller på att avveckla en 180 år gammal och synnerligen framgångsrik utrikes- och säkerhetspolitik. Utrikesminister Margaretha af Ugglas anser det ligga i Sveriges intresse med ett "B-medlemskap" i Nato.





Dimridåer om
regionalpolitiken
	
	Det har skett ett trendbrott i regionalpolitiken på nittiotalet, konstaterar närings- och teknikutvecklingsverket (Nutek).
	Skattesänkningar, neddragningar och besparingar i statens utgifter har medfört att klyftan mellan små inlandskommuner och storstadskommuner återigen har ökat efter ett antal år av ökad regional rättvisa på åttiotalet.
Statliga besparingar
slår hårdast i glesbygd
	Besparingar i statens olika bidrag drabbar glesbygdskommunerna hårdast, eftersom de är tvungna att ha en större offentlig sektor än de själva kan finansiera. Skattepengarna räcker helt enkelt inte till för att upprätthålla en god standard på den kommunala servicen.
	Därför är dessa kommuner beroende av statliga bidrag i större utsträckning än storstadskommunerna. Statens nettobesparingar på 32 miljarder kronor utslaget per person i hela landet ger 3 600 kronor per person. Motsvarande siffra utslaget på norrlandskommunerna ger ett snitt per invånare på 5 500 kronor, enligt Nuteks beräkningar.
	De alternativ som står till buds för norrlandskommunerna är att antingen kraftigt höja skatten eller att kapitulera och drastiskt skära i verksamheten. För regionalpolitiken är ju inte mycket att hoppas på.
Regeringen gissar
om regionalpolitiken
	De ökade skillnaderna mellan kommunerna under nittiotalets besparingsår manar till krafttag på det regionalpolitiska området. Behovet av en kraftfull nationell regionalpolitik har emellertid inte fått genomslag i regionalpolitiken eller Sveriges EU-avtal på det regionalpolitiska området.
	Ännu i dag finns det ingen som vet om och i så fall hur mycket Sverige får behålla av sin nationella regionalpolitik vid ett eventuellt EU-medlemskap. Med tanke på hur det färska förhandlingsresultatet har presenterats i triumferande ordalag, är det inget annat än skandal att det fortfarande står skrivet i sanden hur Sveriges regionalpolitik kommer att se ut vid ett EU-medlemskap.
	Vill det sig riktigt illa kommer EU-kommissionen att underkänna både transportstöd, driftkostnadsstöd och differentierade sociala avgifter med hänvisning till att de snedvrider konkurrensen. Sverige kan få tillgång till mellan 350 och 400 miljoner kronor årligen ur EU:s så kallade strukturfonder _ en bråkdel av vad Sverige har betalat in.
	De 350_400 miljoner kronor ska jämföras med att arbetsmarknadsdepartementet i dag förfogar över regionalpolitiska medel på över 35 miljarder kronor. En stor del av dessa pengar kan frysa inne vid ett EU-medlemskap, vilket vore en katastrof för Norrland.
Avgörandet ligger
hos EU-kommissionen
	Saken är den att avgörandet om Sverige nationella regionalpolitik inte längre ligger i händerna på den svenska regeringen. Det är istället EU-kommissionen, som till sist bestämmer hur det blir.
	Regeringen har nu en så kallad brevväxling med EU-kommissionen i denna fråga. Under tiden får Sverige luta sig mot EES-avtalet, men inte heller det ger några besked beträffande framtida nationell regionalpolitik.
	Frågan behandlas för närvarande av det så kallade ESA-rådet, som knappt har kommit igång med sitt arbete. Bristen på varje form av besked i frågan från kansliråd Hans-Olov Sällvin, arbetsmarknadsdepartementets expert, är därför förståelig.
	Sveriges framtida regionalpolitik är en segelbåt utan vare sig köl, segel eller kapten, som driver i stormig sjö.

bildtext
Inte ens arbetsmarknadsminister Börje Hörnlund (bilden) kan säga hur Sveriges regionalpolitik kommer att se ut vid ett eventuellt EU-medlemskap. Mycket illa!



teckningen 940528
TECKNINGEN
_ Olof Johansson är värd en eloge, är LRF-ordförande Bo Dockereds kommentar till att centerpartiet sade ja till EU på extrastämman i början av maj. Det tidigare så dumma centerpartiet har därmed blivit snällt, eftersom det är så duktigt och lyssnar på vad LRF-ordföranden säger.






Dött lopp i
Finlands val

	På den gamla tiden visste man aldrig hur det kunde gå i ett finländskt presidentval, eftersom en elektorsförsamling valde president. Detta indirekta valsystem öppnade för en "svart häst", som kunde komma på upploppet och springa om ledarhingstarna.
	Nu råder den nya tiden. I år väljer folket för första gången president i direkta val. Om ingen kandidat får över 50 procent av rösterna, blir det en andra valomgång mellan de två främsta kandidaterna från första valomgången. Detta valystem ska bädda för större klarhet och eliminera allt vad "svarta hästar" heter.
	Men i Finland verkar allt vara vid det gamla. En "svart häst" har kommit in i loppet, försvarsminister Elisabeth Rehn.
Fyra strider om
presidentposten
	För drygt ett halvår sedan gick diplomaten Martti Ahtisaari (s) mot en promenadseger i presidentvalet. Opinionssiffrorna gav honom över hälften av rösterna; han skulle bli vald till president redan i första valomgången den 16 januari 1994.
	Under hösten och vintern har Ahtisaaris popularitet minskat, samtidigt som två "chanslösa" kandidater _ förre utrikesminister Paavo Väyrynen (c) och försvarsminister Elisabeth Rehn (svenska folkpartiet) _ har ryckt fram i opinionsmätningarna.
	Med i striden om presidentposten finns också den som fram till nu har varit nummer två i mätningarna, förre överborgmästaren Raimo Ilaskivi (m).
Rafflande kamp
om andraplatsen
	Ingen tror i dag att Martti Ahtisaari kommer att vinna valet i första valomgången. Den blir en andra valomgång den 6 februari. 
	Allt intresse är nu koncentrerat på vem som blir tvåa på söndag, Väyrynen, Ilaskivi eller Rehn. Enligt den undersökning, utförd av institutet Taloustutkimus, som finska TV-nyheterna redovisade i onsdags leder Väyrynen med 19,2 procent (16,3 procent i december) före Rehn med 18,0 (10,1) och Ilaskivi med 17,8 (15,5).
	Martti Ahtisaari får 26,6 procent (25,2).
	På femte plats ligger chefredaktör Keijo Korhonen, den mest profilerade EU-motståndaren, med 5,6 procent (9,7). Efter honom följer sex kandidater, som liksom Korhonen är ute ur leken.
	Den rafflade slutstriden kommer alltså att stå mellan Martti Ahtisaari och en av de tre ickesocialistiska toppkandidaterna.
Väyrynen eller Rehn
får möta Ahtisaari
	För några månader sedan sade mätningarna att Ilaskivi skulle komma på andra plats efter Ahtisaari och att dessa två skulle gå vidare till en andra valomgång.
	För några veckor sedan spådde mätningarna att envigen skulle stå mellan Ahtisaari och Väyrynen.
	För några dagar sedan seglade Rehn upp som möjlig segrare i första valomgången och den av de tre "tvåorna", som hade störst chans att vinna i den andra och avgörande valomgången i februari.
	Enligt TV-nyheternas opinionsmätning skulle det bli dött lopp mellan Ahtisaari och Rehn, 50_50. Väyrynen skulle förlora stort med 38 procent mot 62 för Ahtisaari, Ilaskivi knappt med 54_56.
	Eftersom Rehn har större chans än någon annan att slå Ahtisaari i det avgörande valet, kan hon räkna med extraröster i söndagens val. Frågan är om de räcker för att löpa om favoriten Väyrynen.
Väyrynen bästa
valet för Finland
	Maarti Ahtisaari, Paavo Väyrynen och Elisabeth Rehn har alla erfarenheter som väl kvalificerar dem till president.
	Ahtisaari är statssekreterare och tidigare FN-topptjänsteman.
	Väyrynen är före detta utrikesminister och presidentkandidat.
	Rehn är försvarsminister.
	Förre centerledaren Paavo Väyrynen är den av toppkandidaterna, som har störst kompetens och är politiskt skickligast. Han har också en öppen attityd i EU-frågan. Det är viktigt i ett land, som är djupt splittrat i synen på Finland och EU, och där presidenten har ett huvudansvar för utrikes- och säkerhetspolitiken.
	Ahtisaari och Rehn är starkt för EU-anslutning. Rehn och Ilaskivi är båda högerpolitiker. Detta är till fördel för Väyrynen, som är mittenman och avvaktande i fråga om EU-medlemskap.
	Om Paavo Väyrynen kommer på andra plats i morgon och sedan spelar sitt EU-kort, så han fångar alla som inte är övertygade EU-anhängare, har han chans att bli Finlands nya president.



teckningen 9402312
TECKNINGEN
Dragkampen om folkomröstningsdag är hård. Regeringen vill ha den i juni, socialdemokraterna i november och centerpartiet i början av 1995 om det inte blir någon omröstning i juni i år. Vad säger väljarna? Vi tror att väljarna dels vill ha gott om tid att studera EU-frågan innan de går till val, dels att väljarna inte vill bli brickor i ett politiskt spel där de nordiska ländernas folk spelas ut mot varandra. Därför är en gemensam nordisk folkomröstningadag det rätta.




andraledare 931217

Dubbelt olönsamt med Öresundsbron
	Oberoende studier av bland andra konsultföretaget Transek, miljöorganisationen Greenpeace och universitetsekonomer visar att Öresundsbron är företagsekonomiskt olönsam. I torsdags avslöjade Dagens Nyheter att en utredning i regeringen visar att Öresundsbron kan vara olönsam. Eftersom statsgarantier är en förutsättning för brobygget, är en olönsam bro lika med ökat budgetunderskott.
	Remissvaren som är underlag för regeringens miljöprövning visar att Öresundsbron är en miljöfara, ekologiskt olönsam, om man så vill.
	Öresundsbron är alltså dubbelt olönsam, både ekonomiskt och ekologiskt. Ändå fortsätter statsminister Carl Bildt (m) och kommunikationsminister Mats Odell (kds) att pressa på för en bro.
	Detta är märkligt med tanke på att Carl Bildt brukar värna om sunda statsfinanser och åtminstone i retoriken tala om att regeringens politik har miljön som en av fyra delar. Det är än märkligare med tanke på att Mats Odell företräder ett parti, som säger sig stå för en radikal miljöpolitik.
	När statsministern dessutom måste vara medveten om att ett ja till bron spräcker regeringen och sannolikt gör regeringschefen till riksdagsman, blir hans hållning till Öresundsbron obegriplig.
	Det behövs ingen vägbro mellan Köpenhamn och Malmö, men väl en borrad järnvägstunnel mellan Helsingborg och Helsingör och flera färjor till kontinenten!





Dubbla val i
norska valet

	Det norska valet är kvinnornas val mer än något tidigare val. Ledarna för de tre partier, som enligt opinionsmätningarna blir störst, är kvinnor. De är också valets tre statsministerkandidater.
	De tre manliga partiledarna _ fremskrittspartiets Carl I Hagen, kristelig folkepartis Kjell Magne Bondevik och sosialistisk venstrepartis Erik Solheim _ står vid sidan av.
	Valet står alltså mellan tre kvinnor: statsminister Gro Harlem Brundtland (arbeiderpartiet), höyreledaren Kaci Kullmann Five och senterledaren Anne Enger Lahnstein.
Tre kvinnor dominerar
politiska livet i Norge
	"Stadig kurs", säger Gro Harlem Brundtland och framtonar som "landsmoder". Hon ser ut att lyckas i strategin att få traditionella s-väljare att se valet som ett regeringsval och inte som ett EG-val. Hennes valrörelse har varit fri från politiska utspel och koncentrerad på Gro som person och arbeiderpartiet som enda regeringsalternativ. EG-frågan avgörs, som i Sverige, i en separat folkomröstning.
	Kaci Kullmann Five försöker göra höyre till ett regeringsalternativ, men det saknar all trovärdighet, eftersom bara fremskrittspartiet vill regera med Norges moderater.
	"Vårt nej är ett ja till något bättre", säger senterledaren Anne Enger Lahnstein. Hon ser ut att lyckas med strategin att göra valet till ett nej-till-EG-val. Många som inte är senterpartister men EG-motståndare är nu villiga att rösta på sentern. De är dock inte tillräckligt många för att det ska gå att bilda en "nej-regering". Den får anstå till efter ett nej i folkomröstningen om EG.
EG-frågan griper in
i alla samhällsfrågor
	EG-anhängarna anklagar senterledaren för att bara tala EG.
	Det stämmer. Hela Anne Enger Lahnsteins valrörelse har kretsat kring EG, men den har ändå inte varit en enfrågevalrörelse.
	Senterledaren visar skickligt hur ett EG-medlemskap skulle påverka norskt samhällsliv, hur EG skulle gripa in i praktiskt taget alla samhällssektorer. Hon ställer två samhällsmodeller mot varandra, EG-modellen mot den norska och nordiska modellen.
	Opinionsmätningarna visar att hon har starkt stöd för sitt och senterns EG/EU-motstånd. I den senaste mätningen av EG-opinionen, publicerad i fredags, säger 54 procent nej till medlemskap, 29 procent ja och 17 procent "vet ej".
Väljaren avgör om
regerings- eller EG-val
	Stortingsvalet är ett EG-val men också ett regeringsval, beroende på vad den enskilda väljaren gör valet till.
	EG-frågan har som enskild sakfråga dominerat valrörelsen. Detta gynnar främst senterpartiet, som har den mest karismatiska ledaren och tydligaste EG-profilen av de tre nej-partierna.
	Regeringsfrågan har för väljare som brukar rösta på arbeiderpartiet seglat upp som den viktigaste frågan. Detta gynnar arbeiderpartiet, som i praktiken är det enda regeringsalternativet, förutsatt att det inte gör ett katastrofval eller att senterpartiet får långt flera röster än opinionsmätningarna ger det.
	Stortingsvalet är alltså ett tvåfrågeval, som ser ut att få två vinnare, i EG-frågan "nej-drottningen" Anne Enger Lahnstein, i regeringsfrågan "landsmodern" Gro Harlem Brundtland.
Sentern och ap ökar
Carl I Hagen minskar
	Det är inte lätt att säga hur valet kommer att gå i detalj, eftersom opinionsmätningarna ger högst varierande besked. Den senaste mätningen, publicerad i Aftenposten i lördags, ger dock samma besked om trender som alla andra mätningar.
	Enligt denna mätning kommer sentern att öka från 6,5 procent i valet 1989 till 13 procent i år och bli Norges tredje största parti.
	Även arbeiderpartiet ser ut att göra ett bra val, framför allt jämfört med tidigare opinionssiffror. Enligt lördagens mätning ökar de norska socialdemokraterna från 34,3 till 36 procent.
	Valets stora förlorare blir Carl I Hagens fremskrittsparti, som enligt mätningen från Opinion AS rasar från 13 till 5 procent.
	Övriga partier håller ställningarna.
	Trots klara trender kan valet bjuda på överraskningar. Andelen väljare som inte har bestämt sig är nämligen 29 procent. Detta kombinerat med få utjämningsmandat och många "marginalmandat" kan ge överraskande mandatutfall, när rösterna är räknade i natt.

bildtext:
Senterledaren Anne Enger Lahnstein (bilden) ser ut att bli den stora vinnaren i stortingsvalet med en fördubbling av röstetalet jämfört med valet 1989. Den andra vinnaren blir statsminister Gro Harlem Brundtland. (Teckning: Erik Rune)





EG-anhängare
mot EG-unionen

	En av Sveriges tidigaste och starkaste EG-vänner har sällat sig till en av EG-unionens hårdaste kritiker.
	Den ledande företagsekonomen, professor Ulf af Trolle, går i en debattartikel i tisdagens Svenska Dagbladet till frontalangrepp på Maastrichtfördraget, som han säger innebär "ekonomisk digerdöd".
Maastricht värsta som
drabbat världsekonomin
	Unionsfördraget från Maastricht omvandlar Europeiska gemenskaperna (EG) till Europeiska unionen (EU eller EG-unionen).
	Maastrichtfördraget är "nog det värsta som drabbat den ekonomiska utvecklingen" i världen, skriver professor Ulf af Trolle i en klarsynt analys av unionsfördragets effekter.
	Han riktar sin vrede mot en av unionsfördragets mest centrala delar, den ekonomiska och monetära unionen. "Maastricht har lämnat sitt största bidrag till en ekonomisk digeröd" genom sina hårda krav på minskning av budgetunderskott och inflationsbekämpning, skriver professor Ulf af Trolle.
af Trolle ser stor fara
med planerad valutaunion
	Ekonomen Ulf af Trolle kan tänka sig en valutaunion i EG, men den måste få växa fram naturligt, bli en del av en "omställningsprocess som kan ta årtionden."
	"Det är rent vanvett att foga in planen på en sådan (valutaunion, vår anmärkning) i en tidtabell som passar de politiska ambitionerna i ett par länder jämte en centralbyråkrati utan hänsyn till de ekonomiska realiteterna i olika länder och i relationerna mellan dem", skriver professor af Trolle.
	"Kan man hitta något effektivare sätt att förhindra all ekonomisk återhämtning än genom att tvinga alla länder att minska sina budgetunderskott och eftersträva nollinflation?" frågar han retoriskt.
	Han ser EG-unionen som ett stort hot mot grundtanken med EG, att slopa alla handelshinder och andra ekonomiska gränser mellan medlemsländerna. Unionen fördjupar den ekonomiska krisen.
EG-anhängare blir
EU-motståndare
	Professor Ulf af Trolle varnar lika mycket för hög inflation som för ingen inflation eller deflation. En inflation på tre till fyra procent betecknar han som nödvändig för ekonomisk expansion, eftersom den minskar investerarnas risker betydligt.
	Maastrichtfördraget lägger en sådan hämsko på den ekonomiska utvecklingen att den får professor Ulf af Trolle att tala om ekonomisk digerdöd. Maastricht har gjort en av Sveriges ledande ekonomer och EG-vänner till mer än EU-motståndare. Han har, med egna ord, blivit en "aktiv motståndskämpe".
	Han avslutar sin debattartikel i Svenska Dagbladet med orden: "Om Europa mot förmodan skulle genomföra Maastricht, blir det ett framgångsvapen att stå utanför eländet.
Förordar aktiv
konjunkturpolitik
	Ulf af Trolle hör till en växande grupp av EG-anhängare, som är EU-motståndare. Andra är riksdagsledamoten och ekonomie doktorn Björn von der Esch (m) och Företagarnas verkställande direktör och filosofie doktorn i statsvetenskap, Carl-Johan Westholm.
	Rader av ledande USA-ekonomer varnar också för EU:s följder. Detta har dock inte fått EG att tänka om, bara att planera för en ekonomisk-monetär union med färre länder än man hade tänkt sig.
	Professor Ulf af Trolle, Sveriges mest kända "företagsdoktor", vill använda samma recept mot den sjuka ekonomin, som EG/EU-motståndarna brukar vilja skriva ut: en aktiv konjunkturpolitik i Keynes anda, där staten stimulerar ekonomin i lågkonjunktur.
	En sådan politik är inte möjlig i EU, eftersom låg inflation är överordnat mål och därtill inskrivet i EU:s grundlag. Det går före mål som ekonomisk tillväxt, full sysselsättning och miljöhänsyn.
	När ska fler EG-vänner, likt Ulf af Trolle, börja inse att EG-unionen leder i fördärvet? När ska fler inse att den enda vägens politik till Bryssel leder fel?.

bildtext:
EG:s valutaunion leder till "ekonomisk digerdöd" genom sina hårda krav på minskning av budgetunderskott och inflationsbekämpning, varnar ekonomiprofessor Ulf af Trolle. Han skriver ut EG/EU-motståndarnas recept mot den ekonomiska krisen: keynesiansk konjunkturpolitik.


notis

Sven Bergström mot
Vidar Andersson om EG

	Två av Hälsinglands ledande politiker och EG/EU-debattörer drabbar samman den 18 november på Forsa folkhögskola. Gävleborgscenterns ordförande Sven Bergström möter riksdagsman Vidar Andersson i en EG/EU-duell.
	Sven Bergström, Forsa, är känd som en av länets ledande motståndare till svenskt EG/EU-medlemskap. Han har suttit i riksstyrelsen för organisationen Nej till EG och är en av portalfigurerna inom det centerpartistiska EG/EU-motståndet.
	Vidar Andersson, Hassela, är profilerad EG/EU-anhängare med åtskilliga EG-debatter bakom sig, dock ingen med Sven Bergström.
	Arrangör för debatten är Forsacentern, som har bokat hörsalen i Forsa folkhögskola den 18 november för, som avdelningen hoppas, en bra debattkväll med mötesdeltagare från olika politiska läger.
	_ Jag tror det blir en spännande och intressant debatt. Både Sven Bergström och Vidar Andersson kan EG bra och är duktiga debattörer, säger Forsacenterns ordförande Yvonne Andersson


andraledare 931021

EG-parlamentet för fritt knark?

	Inom EG/EU är knarkliberalerna på frammarsch.
	Kravet på att legalisera narkotika är starkt i länder som Italien, Nederländerna och Tyskland. Legaliseringsförespråkarna är väl företrädda i EG-systemet och inte minst i EG-parlamentet. I flera länder eller regioner inom EG är det i praktiken lagligt att sälja, inneha och använda en rad narkotika för "personligt bruk".
	I maj 1992 var det nära att EG-parlamentet röstade för legalisering av narkotika. Med endast 23 rösters övervikt (135 röster mot 112) förkastade parlamentet ett förslag om att avkriminalisera narkotikahanteringen, som den av parlamentet tillsatta utredningen "Committee on Drug Trafficking" föreslog.
	Legaliseringsförespråkarna ger inte upp. De går nu till offensiv. Risken är stor att EG-parlamentet i början av nästa år röstar för att släppa knarket fritt inom vissa ramar. Legaliseringsrörelsens ledare är italienaren Marco Taradash från partiet Lega antiprohibitionista, som har legalisering av narkotika som enda punkt på sitt program.
	Marco Taradash är en av världens mest kända legaliseringsförespråkare. Taradash var vice ordförande i den utredning, som förra året behandlade frågan. Han har under 1993 gjort en utredning om "legalisering av förbjuda droger" på uppdrag av EG-parlamentets utskott för mänskliga rättigheter.
	Den 21 september i år presenterade han sitt förslag till legalisering av narkotika. Han vill att vem som helst på recept ska få köpa narkotika på apotek. I november behandlar berört utskott förslaget. I februari 1994 går parlamentet som helhet till beslut.
	Hur det går i den omröstningen vet vi inte, men ett vet vi: Trycket på att legalisera narkotika för "personligt bruk" ökar. Den svensk som har störst kunskap om narkotikapolitiken i Sverige och EG är Kenth Karlsson, ordförande i Förbundet mot droger och författare till boken "EG, Sverige/Norge och drogerna". Han är oroad över utvecklingen.
	"Överallt inom EG:s medlemsstater pågår en uppluckring av narkotikalagarna. Tendensen är att legaliseringsanhängarna vinner mark. Trycket ökar på parlamentet att legalisera narkotika", säger Kenth Karlsson till HT.
	Det är visserligen EG/EU:s lagstiftande församling ministerrådet som stiftar lagar inom EG/EU. Men parlamentets röst väger tungt och framför allt speglar den traditioner och stämningar inom EG/EU.
	Inom EG/EU har man inte den restriktiva syn på narkotika som vi har i Sverige och Norden. Med slopade gränskontroller som följd av EU-medlemskap ökar inflödet av narkotika till Sverige. Detta kombinerat med den ökade narkotikaliberaliseringen i EG/EU är ett stort hot mot folkhälsan i Sverige.


andraledare 931025

EG/EU farligt för barnen

	EG är inget man skrämmer barn med, men EG:s kvalitetskontroll av leksaker är något som bör skrämma svenska och nordiska föräldrar. Den så kallade EC-märkningen av leksaker från EG-länderna ("EC" är EG:s engelska förkortning) är ingen garanti för leksakernas säkerhet eller kvalitet. Märkningen kan istället invagga föräldrar och affärer i en falsk och farlig trygghet.
	Konsumentverket testade nyligen EC-märkta leksaker för barn upp till tre år. Konsumentverket dömde ut hela 38 av 45 leksaker som hälsofarliga!
	I flera fall var varorna så farliga att de enligt konsumentombudsmannen Axel Edling motiverar saluförbud. Som EG/EU-medlem får dock inte Sverige förbjuda försäljning av varor, som är tillåtna i ett annat EG/EU-land. Åtskilliga av de testade varorna hade dessutom ofullständig eller otydlig säkerhetsinformation på förpackningarna.
	Konsumentverkets test visar att de svenska och nordiska kraven på produktsäkerhet, hälsa och kvalitet är högre än i EG-länderna. Det illustrerar i den lilla skalan vilka i Norden som förlorar på en EU-anslutning: svaga grupper som är bättre skyddade av den nordiska samhällsmodellen än EU:s samhällsmodell.





Elektriciteten
ett hälsoproblem

	Kan elektricitet göra människor sjuka? Kan starka elfält ge cancer?
	Svaret på båda frågorna är ja.
"Elallergi" ett
växande problem
	I alla delar av Sverige och på många olika typer av arbetsplatser finns människor med "elallergi". Läkarvetenskapen förnekade länge sjukdomens existens. Den avfärdade konkreta fall av "elallergi" med att patienternas "elutslag" var psykiskt betingade eller orsakade av andra fysiska faktorer än el.
	Visst finns det sådana exempel. Men det finns också ett växande antal exempel på människor, som blivit sjuka av att arbeta framför bildskärmar, och där det inte går att avfärda sjukdomen med att den är orsakad av datorrädsla, oro, golvbeläggning eller liknande.
	Det finns människor, som måste leva helt isolerade från den elkraft som finns i vardagen i form av lyse, spis, TV och annat.
	I dag tar allt fler läkare och forskare "elallergin" på allvar, även om det fortfarande finns många som förnekar eller förringar problemet.
Tågpersonal är
särskilt utsatta
	Ett annat hälsoproblem med elektriciteten är elanläggningar med starka elektromagnetiska fält. Exempel på detta är kraftverk, kraftledningar, transformatorstationer och eldrivna tåg. Utsatta grupper är personer som arbetar i dessa miljöer eller bor i dess direkta närhet.
	Lokförare och konduktörer löper tre gånger större risk att få cancer i hypofysen och förhöjd risk att få olika slags blodcancer (leukemi), enligt en undersökning gjord vid Arbetsmiljöinstitutet. De höjda cancertalen är sannolikt en följd av att tågpersonalen arbetar i starka elektromagnetiska fält. Det finns också misstankar att dessa kan orsaka hjärntumörer.
Tre skolor i
Söderhamn i farozonen
	Människor som bor eller arbetar nära kraftledningar löper dubbelt så stor risk att få blodcancer. Enligt forskare på Karolinska institutet ökar risken för leukemi, när magnetfältsstyrkans årsmedelvärde överstiger 0,2 mikrotesla.
	De som bor eller arbetar närmare än 120 meter från en 400 000-voltsledning lever farligt, enligt denna undersökning. Motsvarande gräns för kraftledning på 220 000 volt är 85 meter, för 70 000 volt 40 meter och för 10 000 volt 15 meter.
	Statliga elsäkerhetsverket har kartlagt vilka skolor och daghem, som ligger farligt nära kraftledningar. Tre av de 116 skolor och barnstugor, som ligger i "cancerzonen", finns i Söderhamns kommun: Ståtjära skola, Stråtjära deltidsförskola och Trekantens förskola.
Viktigt att snabbt
få fram gränsvärden
	Det moderna samhället är starkt beroende av elektricitet. Detta gör att elrelaterade problem lätt skjuts åt sidan, eftersom allt för ståra kostnader står på spel.
	Detta resonemang är farligt. Om elektricitet innebär ohälsa för vissa, måste stat, landsting och kommun tackla detta problem.
	Ansvariga myndigheter och politiker måste snabbt ta fram gränsvärden för magnetfältsstyrka, ändra planbestämmelserna så det blir stopp för husbyggen nära kraftledningar, transformatorer och andra anläggningar med starka elektromagnetiska fält samt se över byggnormer och tekniska specifikationer för att minimera problemen med "elallergi" och sjukdomar orsakade av starka elfält.
	Dessutom är det nödvändigt att upprätta en aktionsplan för att riva eller flytta de skolor, daghem, bostadshus och arbetsplatser, vilka ligger allt för nära kraftledningar och andra anläggningar med starka elektromagnetiska fält.

bildtext:
Elektriciteten är inte bara en välsignelse, utan också ett hälsoproblem. Ansvariga myndigheter och politiker måste ta detta på allvar och snabbt ta fram gränsvärden för "elstrålningen" från bland annat kraftledningar, transformatorstationer och ellok.





En dyrbar
konfrontation

	Distansen mellan regering och opposition består när det gäller synen på hur arbetslösheten ska bekämpas. Det står klart efter torsdagens sysselsättningspolitiska debatt i riksdagen. Med tanke på att det är mindre än ett år till nästa riksdagsval är resultatet av torsdagens debatt oroväckande.
	Mycket talar för att detta var sista chansen att öppna för samförstånd över blockgränsen i den fråga, som regering, opposition och väljare anser är den viktigaste inför valet 1994.
	När valrörelsen småningom kör igång på allvar är det risk för att arbetslösheten reduceras till ett tillhygge för partipolitisk ordstrid, istället för att bli föremål för en bred och öppen samhällsdebatt om långsiktiga och hållbara lösningar för att öka sysselsättningen.
	Dagens situation på arbetsmarknaden kräver ett ansvarsfullt agerande av både regering och opposition med sikte på samförstånd, inte konfrontation.
Ett misslyckande
för samförståndet
	Polariseringen mellan regering och opposition framträdde tydligast i inläggen från arbetsmarknadsminister Börje Hörnlund (c) och socialdemokraternas talesman i frågan, Ingela Thalen.
	Hon undrade om det går att misslyckas mer än vad regeringen gjort när det gäller att bekämpa arbetslösheten. Vidare hävdade hon att regeringen är på väg att överge arbetslinjen i arbetsmarknadspolitiken.
	Hörnlund svarade med att vifta bort hennes angrepp som gnäll utan ett enda sakligt förslag. Dessutom påminde han om socialdemokraternas delansvar i den höga arbetslösheten.
	Frågan är om en sysselsättningspolitisk debatt kan bli mer misslyckad.
Carlssons piruett
för s-kongressen
	Varken regering eller opposition bjöd på öppningar till samarbete eller förslag till nya lösningar för att få ned arbetslösheten. Istället bombade man på varann från väl intramapade skyttegravar.
	Detta indikerar att valrörelsen redan är igång och är på väg att tränga ut verkligheten till förmån för retoriska debattpoäng och ställningskrig i kamp om väljare. Under tiden fortsätter den ekonomiska kräftgången och den höga arbetslösheten består.
	Vart tog Ingvar Carlssons lockrop om breda lösningar vägen? På socialdemokraternas kongress för en månad sedan efterlyste han breda lösningar mellan parterna på arbetsmarknaden och på den politiska scenen. Allt för att mobilisera landets krafter mot arbetslösheten.
	Carlsson sockrade sitt kongresstal med krav på ett samhällskontrakt, som bland annat skulle göra det lättare för småföretag att både nyanställa och investera. Torsdagens debatt i riksdagen visar att Carlssons utspel på kongressen bara var underhållning för stunden.
Konfrontation utan
hänsyn till prognoser
	Lagom till torsdagens riksdagsdebatt presenterade LO-ekonomerna en mycket dyster prognos för utvecklingen på arbetsmarknaden. Ekonomerna anser att lågkonjunkturen har övergått i depression och spår att den totala arbetslösheten innan utgången av 1993 kommer att stiga till 12 procent.
	Det kommer att dröja ända till slutet av 1995 innan konjunkturen vänder, framgår det vidare i prognosen. Konjukturinstitutet (KI) presenterade i tisdags sin höstprognos, som till stora delar stödjer LO-ekonomernas bedömning.
	Enligt KI kommer bruttonationalprodukten (BNP) att minska med 2,8 procent i år för att vända till en liten ökning på 1,2 procent 1994. Först 1995 får BNP en skjuts upp till 2,5 procents ökning, spår KI.
	Mot bakgrund av dessa prognoser är det minst sagt anmärkningsvärt att riksdagens sysselsättningsdebatt så tydligt följde det gamla konfrontationsmönstret. Har Sverige råd med detta skådespel?

bildtext
Arbetsmarknadsminister Börje Hörnlund (bilden) är den främste garanten för att regeringen fortsätter arbetslinjen. Han är också den som kan och bör söka det nödvändiga samarbetet med oppositionen i kampen mot arbetslösheten.





Gävleborgscentern i riksdagsvalet:
En lista med Starrin i topp

	Det blev en lång debatt på Gävleborgscenterns distriktsstämma i Gävle om partiet skulle gå till val med en, två eller rent av tre listor i riksdagsvalet. Med stor majoritet beslutade stämman att gå fram med en lista med riksdagsledamot Karin Starrin som toppnamn. Sedan följer kommunalrådet Sven Bergström och oppositionsrådet i Gävle, Alice Lindgren.
	Stämman var helt enig om namnen på riksdagslistan. Centerungdomarna hade reserverat sig för att få Olle Fack som trea på listan, men Olle Fack nöjde sig med den fjärdeplats, som nomineringskommittens majoritet föreslog.
Provval nyhet
	Under hösten 1993 genomförde Gävleborgscentern för första gången en enskild medlemsomröstning. Knappt en fjärdedel av medlemmarna, totalt 1 769 personer, deltog provvalet.
	I provvalet fick medlemmarna rösta fram vilken placering de ville ge olika centerpartister på riksdagslistan genom att rangordna kandidaterna från ett till tio, där en förstaplacering gav tio poäng.
	Karin Starrin vann omröstningen med 12 740 poäng, Sven Bergström blev tvåa med 8 971 poäng.
	Björn Brink kom på tredje plats med 4 755 poäng. Sedan följde Olle Fack, Kenneth Nilshem och Maud Kvarnäng med cirka 4 000 poäng vardera, därefter Alice Lindgren, Bengt Olskims och Anders W Jonsson med cirka 3 000 poäng vardera. Övriga fick mindre än 2 500 poäng.
	Nomineringskommittens förslag, som stämman ställde sig bakom, följde inte helt provvalets resultat. För att få upp flera gästrikar och kvinnor högre på listan, fick hälsingar och män stå tillbaka.
Krav på två listor
	Frågan om flera listor kom upp med anledning av två motioner, en från Örjan Fridner, Ljusdal, och en från Bengt-Olov Kollin med flera i Hudiksvall. Båda motionerna ville ha två listor i riksdagsvalet.
	_ Vi har en utveckling i samhället från partimakt till väljarmakt. Centern på riksnivå har visat tydligt vad det vill genom att förorda minst två listor i varje valkrets. Centern i Gävleborg bör också göra det. Däför föreslår jag två listor med skilda toppnamn, argumenterade motionären Örjan Fridner.
	Bengt-Olov Kollin förordade två listor med motiven att det ger centern ökad attraktionskraft hos väljarna och ökar engagemanget i centerrörelsen för valarbetet. Han hänvisade också till att centern centralt förordar minst två listor och att de flesta centerdistrikt går fram med minst två listor.
Oro för splittring
	Debatten som följde och ledde fram till beslutet om en lista blev livlig. Det hettade till ordentligt, när de som förespråkade en lista anklagade de som ville ha två listor för att splittra centern.
	Anders W Jonsson, Hedesunda, avvisade två listor med tre skäl: att medlemsomröstningen hade gett klart utslag, att det kunde uppfattas som kritik mot Karin Starrin och att det skulle förstöra centerns valrörelse i Gävleborg genom att göra den till en EG/EU-debatt.
	_ Två listor visar en splittring inom centern och ett misstroende mot Karin Starrin, som har grundmurat förtroende i länet, sade Marianne Ahlqvist, Hudiksvall. Hon påpekade också att Hudiksvallscenterns årsmöte inte hade ställt sig bakom motionen.
	En rad talare förde fram samma invändningar mot två listor som Anders W Jonsson och Marianne Ahlqvist.
	Men motionärerna fick också stöd från några ombud.
	En talare, Birgitta Persson, Enånger, ville hellre ha tre listor än två _ men helst ville hon bara ha en lista.
EU in i debatten
	Båda sidor förde in EU-frågan i debatten. Sven Bergström är engagerad motståndare till svenskt EU-medlemskap och ingår i styrelsen för nätverket Centernej till EU. Karin Starrin har engagerat sig på ja-sidan och bland annat skrivit under upprop för stiftelsen Ja till Europa.
	Vid sidan av Anders W Jonsson varnade också Kenneth Nilshem, Arbrå, för att föra in EU-frågan i valrörelsen. Den skulle kunna "splittra och söndra centerrörelsen i Gävleborg", varnade han.
	_ Det vore mycket olyckligt och onödigt med två listor, sade Björn Mårtensson, Edsbyn, och polemiserade mot HT, som i fredagens huvudledare förordade två listor.
	Ulla Carlstedt, Färila, ville ha Sven Bergström i topp på en lista, så att EU-motståndare kan rösta på en som "rakryggat står upp och säger nej till EU".
	_ Vår nationella suveränitet står på spel. Jag vill kunna rösta på en kandidat, som slår vakt om suveräniteten och Sverige som nationalstat, Sven Bergström, sade Örjan Fridner.
Målet två mandat
	I dag har centern ett mandat i riksdagen. Siktet är iställt på att återta det andra mandat, som gick förlorat i valet 1991.
	_ Politiken blåser centerns väg, sade Karin Starrin, när hon tackade stämman för förtroendet och pekade på hur miljötänkandet väger allt tyngre i politiska och ekonomiska sammanhang.
	Hon pekade på kretsloppstänkandet som ett "systemskifte i svensk politik", på att centern har fått till stånd en verklig miljöprövning av Öresundsbron, ett stopp för ringlederna runt Stockholm och en nationalpark _ en ekopark _ i Stockholm.
	Karin Starrin tror på valframgång. Hon manar medlemmarna till aktivt valarbete utifrån sitt eget valspråk: "Ingen kan göra allt, men alla kan göra något".
Lista med 25 namn
	Centern går till val med följande tio-i-topp-lista i Gävleborgs län: 1. Karin Starrin, Edsbyn, 2. Sven Bergström, Forsa, 3. Alice Lindgren, Hedesunda, 4. Olle Fack, Järvsö, 5. Anders W Jonsson, Hedesunda, 6. Maud Kvarnäng, Kilafors, 7. Björn Brink, Färila, 8. Barbro Näsgård, Österfärnebo, 9. Kenneth Nilshem, Arbrå, 10. Maria Olanders-Sjöberg, Ockelbo.
	Därefter följer: 11. Carin Engblom, Lingbo, 12. Bengt Olskims, Delsbo, 13. Ellis Hägg, Ilsbo, 14. Kjell Brodin, Torsåker, 15. Lennart Olsson, Söderala, 16. Carl-Ewert Olsson, Årsunda, 17. Inga-Märta Karlsson, Hälsingtuna, 18. Björn Mårtensson, Edsbyn, 19. Birgitta Persson, Enånger, 20. Urban Sjölander, Gävle, 21. Ann-Christine Persson, Kungsgården, 22. Sven-Åke Wahlqvist, Ljusne, 23. Peter Eriksson, Bollnäs, 24. Eva Sedvall, Valbo, och 25. Per-Erik Andersson, Segersta.
Jörgen Bengtson



andraledare 931027

En social innovation

	Chefen för barnbyn Skå, Lars Lorentzon, levererar i det senaste numret av facktidningen Socionomen skarp kritik mot socialtjänstens arbetstider. Han anser att socialarbetarna sover under den tid de skulle kunna göra störst nytta.
	I dag är de verksamma under kontorstid då de sociala problemen går på tomgång. När kvällen och natten kommer intensifieras de sociala problemen, men då har socialarbetarna för länge sedan gått hem.
	Därför anser han att det vore bättre om socialkontorern hade full bemanning exempelvis under tiden 19-02 och en jour på dagtid. Lorentzon hänvisar till barnbyns verksamhet, där man är ute på kvällar och nätter då problemen är som störst.
	Förslaget är bra och förtjänar att prövas, som försöksverksamhet. Kvälls- och nattjänstgöring gör det möjligt för socialtjänsten att komma närmare problemen. Men detta ställer också större krav på socialarbetarna beträffande förmåga att ta itu med kritiska situationer.
	En omläggning av arbetstiden ökar också möjligheten att samarbeta med polis och sjukvård, som är verksamma dygnet runt. Ett ökat samarbete med polisen är nödvändigt för att dels få snabb och rätt handräckning vid behov samt för att få bättre överblick över problemindivider.
	För att verksamheten ska fungera bra, anser Lorentzon, att den ska vara organiserad i små decentraliserade, slagkraftiga och flexibla enheter. Lorentzons förslag kan betecknas som en social innovation och  är därför värd en chans.





En union i
sönderfall

	Tänk dig att västra och östra Tysklands plötsligt skulle gå ut i krig mot varandra. Tänk dig att den snabba och till en början framgångsrika återföreningen skulle gå mot ett totalt sammanbrott. Detta är precis vad som sker sedan några veckor _ i Jemen.
	När murarna föll i Östeuropa, föll också murar i andra delar av världen. En sådan mur var den gräns som delade konservativa Nordjemen från socialistiska Sydjemen på Arabiska halvön.
Två stater
	Jemen delades som en följd av det turkiska imperiets sammanbrott efter första världskriget.
	Nordjemen blev en egen stat 1918. Den fick nära band till den konservativa grannen i norr, Saudiarabien.
	Sydjemen tillkom som stat först 1967, när invånarna i den brittiska hamnen Aden med det omgivande Sydarabiska protektoratet utropade en självständig stat. Sydjemen blev en socialistisk stat med nära band till och starkt beroende av Sovjetunionen.
Snabbt enande
	De två jemenitiska staterna utkämpade flera gränsstrider under 1970-talet och ett kort krig i oktober 1972. I fredsavtalet kom de överens om att bilda en union. Den blev verklighet först när sovjetväldet gick mot sin upplösning.
	Den 22 maj 1990 gick de två staterna samman i republiken Jemen. Nordjemens statschef Ali Abdullah Saleh blev president, Sydjemens partichef Ali Salem Baidh blev vicepresident.
	En koalitionsregering trädde till i den nya huvudstaden Sanaa och började det besvärliga arbetet med att integrera två olika samhällssystem.
	Allt gick rasande fort. De två jemenitiska nationerna gick nära nog bokstavligt talat samman över en natt. Det visade sig snabbt att samgåendet gått för fort.
Ingen integration
	Den formella återföreningen följdes inte av någon reell återförening. Det blev inget av den utlovade integrationen av de två ländernas förvaltningar, poliskårer, underrättelsetjänster och krigsmakter.
	Det blev visserligen allmänna val i april 1993, men valet ökade istället för minskade klyftan mellan nationshalvorna.
	I augusti flyttade vicepresident Ali Salem Baidh från Sanaa till Aden. Baidh bojkottade valet av nytt presidentråd, den nya nationens högsta verkställande organ, och krävde omförhandling av unionsfördraget.
Inbördeskrig faktum
	Spänningen mellan norr och söder ledde i höstas till strider. Efter ett misslyckat försoningsförsök i februari var den militära urladdningen bara en tidsfråga,
	För två veckor sedan drabbade nord- och sydjemenitiska trupper samman i ett stort, två dagar långt pansarslag norr om Sanaa, som sydsidan förlorade.
	I torsdags gick det hela över i ett regelrätt inbördeskrig. Nord- och sydjemenitiska mark- och luftstyrkor anföll varandra och varandras städer.
	President Ali Abdullah Saleh utfärdade undantagstillstånd och krävde att vicepresidenten Ali Salem Baidh skulle kapitulera. Han svarade med allmän mobilisering i söder.
Svår återförening
	På söndagen intog nordjemenitiska trupper den viktigaste flygplatsen i södra Jemen. Sedan några dagar har nordjemeniterna skurit av flertalet förbindelsevägar till Aden och slagit ut bland annat elförsörjningen i staden. Segervissa nordjemenitiska trupper är på marsch mot Aden.
	Nordjemen är den rikare och större nationshalvan med cirka 80 procent av den rämnande nationens 14 miljoner invånare.
	Sydjemens underläge mot Norjemen, de stora ekonomiska och politiska skillnaderna samt religiösa-kulturella skillnader gjorde att återföreningen aldrig blev en återförening på lika villkor. Men till skillnad från den tyska återföreningen, som inte heller skedde på lika villkor, slutade denna i inbördeskrig och sönderfall.

Jörgen Bengtson är HT:s chefredaktör.







Energifrågan
tillbaka till 1981
	
	På torsdagen tog riksdagen ett synnerligen viktigt beslut, som får vittgående konsekvenser för Sverige under lång tid framöver. En undersökning nyligen visade att hela 70 procent av svenska folket inte kände till att riksdagen skulle ta ställning i denna fråga.
Förhastat beslut
om el-avreglering
	Riksdagsbeslutet på torsdagen öppnade för en avreglering av den svenska elmarknaden från och med den 1 januari 1995. Det innebär kort beskrivet att det blir fritt fram för alla elproducenter att konkurrera om kunderna på eldistributionsnätet.
	Detta är ett förhastat beslut, som riskerar att skapa fler problem än det löser, eftersom ingen har överblick över beslutets konsekvenser. Dessutom måste en avreglering föregås av en realistisk plan över hur kärnkraften ska avskaffas.
	En första åtgärd i en sådan plan är att i lag slå fast att kärnkraften ska avvecklas före år 2010. Detta förslag från centerpartiet röstade emellertid riksdagen ned på torsdagen.
S och fp spelar med
i förhalningsspelet
	En lag om avveckling har stöd av vänsterpartiet och kristdemokratiska samhällspartiet. Det räcker inte. Stödet från folkpartiet liberalerna och socialdemokraterna uteblev på grund av att dessa partier ansåg att centern med detta lagförslag avvek från den energiuppgörelse de tre partierna träffade 1991, där en avveckling av kärnkraften var den centrala frågan.
	Dessutom anser folkpartiet och socialdemokraterna att det inte behövs någon lag om avveckling. Antingen är dessa partier fullständigt aningslösa inför de krafter som arbetar för att permanenta kärnkraften, eller så spelar de med i förhalningsspelet, eftersom de vet att endast en avvecklingslag kan tvinga fram en avveckling.
	För den som följt energidebatten sedan folkomröstingen 1980 står det klart att dessa partier är allt annat än aningslösa i denna fråga. De vet mycket väl att en kärnkraftsavveckling kräver hårda politiska nypor.
Energifrågan är på väg
tillbaka till ruta ett 81
	För att lugna ned de heta känslorna i frågan beslutade riksdagen att tillsätta en parlamentarisk kommission med uppgift att snabbt utreda hur en omställning från kärnkraft till alternativa energikällor ska gå till.
	Lars Norberg, ordförande för Folkkampanjen mot kärnkraft-kärnvapen 1992-93, hävdar bestämt i samtal med HT att detta bara är ett sätt för de stora partierna att begrava den heta kärnkraftspotatisen över valrörelsen.
	På detta sätt är avvecklingsdebatten på väg tillbaka till ruta ett. Många kommer kanske ihåg energikommission 81, också den parlamentariskt tillsatt, med uppgift att utreda en avveckling av kärnkraften. Bristen på resultat gjorde att kommissionen endast kunde enas om att tillsätta nya kommissioner.
Kärnkraftsavveckling
beror på politisk vilja
	Den nya kommissionen har också fått uppgiften att följa upp avregleringsbeslutet på elsidan. För att inte denna kommission ska gå samma öde till mötes som energikommission 81 måste den renodla sitt uppdrag.
	En avreglering av elmarknaden ska ske stegvis och gynna användning av alternativa energikällor. Den måste garantera industrin långsiktiga energiavtal och ge hushållen möjlighet att välja energiproducent. Den måste garantera att ägandet av naturtillgångarna stannar i Sverige.
	Men en avreglering av elmarknaden ska föregås av en lagreglerad avvecklingsplan för kärnkraften. Detta är fullt möjligt _ bara den politiska viljan finns.


bildtext
Ännu snart 15 år sedan svenska folket i en folkomröstning bestämde att kärnkraften skulle avvecklas, saknar Sverige en avvecklingsplan för kärnkraften. Torsdagens riksdagsbeslut om en avreglering av elmarknaden kan omintetgöra en avveckling av kärnkraften.







Enfalden
i TV 4

	När TV 4 den 7 november 1991 fick den eftertraktade koncessionen på den tredje markbundna TV-kanalen ingick som koncessionsvillkor bland annat krav på mångsidighet, regional balans och svenskproducerade program.
	I dag snart två år efter beslutet är bilden en annan. Utbudet har smalnat av till amerikanskproducerad film, tävlingsprogram, serier och mycket lättsam familjeunderhållning. För att använda en klyscha, mångfalden håller på att slå över i enfald.
	Problemet är att annonsörerna har fått alltför stort inflytande över programutbudet.
Enkelriktad
programtablå
	Det avsmalnade utbudet har uppmärksammats av olika debattörer, men ännu har det inte kommit några signaler från kulturminister Birgit Friggebo om en ordentlig uppföljning av de uppsatta koncessionsvillkoren för TV 4.
	Diskussionen som föregick introducerandet av en tredje markbunden TV-kanal handlade mycket om att uppnå kulturpolitiska mål. Läget i dag beskriver ett präktigt kulturpolitiskt självmål.
	Tanken från början var att en markbunden reklamkanal måste få en stark ställning på annonsmarknaden så att den kunde bli så oberoende som möjligt. Detta skulle göra det möjligt att ställa höga kvalitetskrav på utbudet.
	Rikstäckningen ansågs bland annat som en konkurrensfördel mot satellitkanalerna när det gäller den lokala annonsmarknaden. Situationen i dag är en helt annan. De stora annonsörernas krav på exponering under bästa sändningstid med största möjliga publik har blivit styrande när TV-besluten fattas.
	Detta kan förklara varför teater i TV 4 är lika sällsynt, som en dag utan frågetävlingar för schimpanser i samma kanal.
Amerikanska
filmer dominerar
	Filmutbudet i samtliga TV-kanaler domineras totalt av amerikanskproducerad film. Värst är det dock i TV 4, där över nittiofem procent av alla filmer hör till denna kategori, enligt planeringschef Tommy Nilsson.
	Svenskproducerad film är mycket sällsynt i denna kanal.
	En James Bond-film räknas som en så kallad "blockbuster", därför att den drar miljontals tittare. Reklamkanalerna köper oftast sina filmer till paketpris, det vill säga i ett paket om 50 filmer finns 10-15 högintressanta titlar, resten består av B-och C-filmer.
	Skräpfilmerna sprids ut över programtablån. Mycket sällan låter man bli att visa dem.
	Visst finns det fördelar med ett brett filmutbud, där alla kan hitta sin favorit, men när dominansen har kantrat över så markant till förmån för amerikanskproducerad fim, då blir mångfalden lidande.
Måluppfyllelsen
måste utvärderas
	Tillväxten i mångfald har inte på långa vägar hållit jämna steg med tillkomsten av nya TV-kanaler. Det visar att konkurrensen mellan kanalerna om tittare och annonsörer tenderar att släta ut programutbudet.
	Jakten på tittarsiffror blir överordnad ambitionen att erbjuda ett varierat utbud. Därför är TV-publikens valfrihet beroende av att reklamköparnas valfrihet begränsas. När det gäller TV 4 finns det en kulturpolitisk målsättning, som fortfarande måste gälla.
	Denna målsättning måste vara överordnad de kommersiella intressena. Därför är det viktigt att kulturministern tar initiativ till en grundlig utvärdering av verksamheten i TV 4 de två första åren.
	En utvärdering av detta slag ska inte betraktas som en klåfingrig statlig styrning utan som ett försvar för mångfalden. För även om det är viktigt att ge publiken vad den vill ha får denna princip inte vara allenarådande. Lika mycket gäller den princip, som säger att televisionen ska visa tittaren vad som finns att få.


bildtext
Superhjälten Arnold Schwarzenegger (bilden) hör till de stora publikmagneterna också i TV 4, som istället för mångfald hårdsatsar på amerikanskproducerad film. De kulturpolitiska målen för kanalen glömdes ganska snart bort.





Estland
politiskt
omoget land

	"Han var ju riktigt trevlig", var en av de förvånade kommentarerna efter träffen med talmannen i det estländska parlamentet, Edgar Savisaar.
	Vi hade blivit förvarnade om denne man, som i flera sammanhang gått fram som en buffel.
	Under vårt samtal fanns inte ett spår av de sluggerfasoner han är omtalad för. Han kanske var på särskilt bra humör just den här dagen, vad vet jag. Till utseendet påminner han mycket om den finländske presidenten, Marti Ahtisaari, fast en storlek mindre.
Tolken tar över
	Även hans framtoning och sätt att tala för tankarna till den finländske presidenten, med den skillnaden att Ahtisaari är mycket bättre på engelska. Därför har Savisaar en tolk med sig, en mycket duktig tjej, som i sin iver att berätta stundtals tar över föreställningen och bjuder på egna utläggningar.
	Hon är onekligen ganska charmig. Efter en stund får hon, efter en försynt harkling från Savisaar, hejda sig och koncentrera sig på sin egentliga uppgift.
	Savisaar bekräftar den bild vi fått av estlandskännaren Andres Kung om att Estland är en politiskt omogen och instabil stat. I detta finns en stor del av förklaringen till problemen med miljön, investeringarna och kriminaliteten bland annat.
Diskussionsklubbar
	Det politiska intresset bland befolkingen är mycket dåligt och inget av de politiska partierna samlar över 1 000 medlemmar, i hela landet!
	Partierna fungerar mera som politiska diskussionsklubbar, där unga karriärister har en stor möjlighet att klättra högt. Ett typiskt problem i detta fall är att politiken flyter på ytan; den får aldrig riktigt fäste bland folket och därmed minskar tilltron till politikerna ytterligare.
	Savisaar säger det aldrig rent ut men antyder att det finns uppenbara svårigheter att förankra politiken bland folket. På detta sätt uppstår en farlig distans mellan väljare och valda.
Regeringskris
	Den politiska omogenheten har slagit ut i full blom i och med att motsättningarna i regeringen har hårdnat. Häromdagen lämnade justitieministern och försvarsministern regeringen. Estland genomlever nu sin hittills värsta regeringskris.
	Den koalition som står bakom regeringen, konservativa, kristdemokrater, liberaler och centern, hotas av splittring på grund av den maktkamp som pågår mellan ministrarna i regeringen.
	Spindeln i nätet är statsminister Mart Laar, som den sista tiden varit på total kollisionskurs med både regeringskollegor och president Lennart Meri.
Presidenten avgör
	Mycket hänger nu på presidentens agerande. För att ministrarnas avskedsansökningar ska vara giltiga måste de godkännas av presidenten.
	Frågan är hur presidenten kommer att agera. Ett tänkbart alternativ är att han helt enkelt kommer att avskeda statsministern för att få lugn i båten. Vid förra regeringskrisen i slutet av 1993 gav president Lennart Meri tydliga signaler om att han kunde tänka sig att offra Mart Laar.
	Vårt möte med talmannen Savisaar gav en god inblick i de politiska förhållandena i Estland. Han gjorde klart att landet har en svår väg att gå, innan det är på politiskt fast mark.
	Vi tackade för oss och önskade ett hurtigt lycka till. Saavisar tackade bockade och log, men det var nog fler än jag som kunde spåra en djup oro bakom den diplomatiskt korrekta fasaden.

Reinhold Hellgren är ledarskribent på HT.

Detta är den fjärde och sista artikeln om Estland. Tidigare artiklar publicerades den 30 april, 3 maj och 11 maj.






Estlands ambassadör till Hudiksvall

	Hudiksvall får storpolitiskt främmande på lördag. Då kommer Estlands ambassadör i Sverige, Margus Laidre, till Hudiksvall för att tala under rubriken "Estlands återvunna frihet".
	Margus Laidre är historikern, som efter en kort tids gästforskning i Sverige blev den självständiga republiken Estlands högsta företrädare i landet, Estlands första ambassadör i Sverige sedan andra världskriget.
	Margus Laidre har besökt Hudiksvall två gånger tidigare. När han nu kommer tillbaka en tredje gång är det som ambassadör. Liksom tidigare är det Föreningen Norden i Hudiksvall som står som arrangör.
	Margus Laidre kommer att blicka tillbaka på de drygt två år som har gått sedan Estland och de två andra baltiska länderna återvann sin frihet. Han kommer också att tala om framtiden och de många svårigheter som väntar det unga estländska republiken.
	Margus Laidre talar utmärkt svenska och är väl insatt i svenska och nordiska förhållanden.
	_ Vi kan se fram mot ett mycket intressant föredrag, säger Föreningen Nordens ordförande i Hudiksvall, Gösta Lind, till HT.
Jörgen Bengtson





Ett ja till bron
fäller regeringen

	I dag går regeringen till beslut om Öresundsbron.
	Om regeringen säger ja, betyder det att den faller. Ansvarig för detta är i sådana fall statsminister Carl Bildt (m).
Bildt har målat
in sig i ett hörn
	På onsdagen målade Bildt in sig i ett hörn, när han offentligt raljerade med centerpartiet i brofrågan, vägrade låta vattendomstolen pröva broärendet enligt alla lagparagrafer _ trots att juridisk expertis underkänner vattendomstolens ofullständiga prövning _ och i TV deklarerade att "bron kommer att byggas".
	Carl Bildt kan inte komma ur hörnet genom att lyfta över beredningen av bron till något annat statsråd. Miljöminister Olof Johansson (c) samt mark- och planminister Görel Thurdin (c) accepterar inte att bli överkörda som fackministrar. I samma stund Bildt kör över dem, tvingar han centern att lämna regeringen.
Fackministrarna
säger nej till bron
	Olof Johansson svarade med att sätta ner foten i brofrågan och säga nej till Öresundsbrokonsortiets bro.
	Det finns inte underlag för att säga ja till bron, sade Olof Johansson som samtidigt berättade att miljödepartementets nej låg på regeringens bord redan förra måndagen.
	Det är helt riktigt. Om miljöministern ska följa de lagar _ vattenlagen och naturresurslagen _ regeringen är satt pröva i det förvaltningsärende, som miljöprövningen av Öresundsbron faktiskt är, måste han säga nej. Samma sak gäller regeringen som helhet.
	De remissvar som bildar underlag för regeringens beslut ger vid en strikt lagtolkning inte utrymme för något ja till bron.
	Centern har starkt folkligt stöd för sitt nej till bron. Enligt en Temo-undersökning som HT publicerar i dag säger 48 procent nej till bron, bara 29 procent är för, 23 procent svarar "vet ej".
Bildt beredd offra miljön
och regeringen för en bro
	Mycket talar för att Carl Bildt trots allt har bestämt sig för att strunta i lagen, offra miljön och spräcka regeringen för att få den bro som hans partikamrater och näringslivsvänner kräver.
	Om bedömningen är riktig, är regeringskrisen ett faktum och Carl Bildt måste lämna in sin avskedsansökan.
	Därmed skulle Carl Bildt gå till historien som statsministern, vilken inte förmådde hålla ihop en borgerlig fyrpartiregering, och valde miljöförstöring framför miljöhänsyn i en regering, som mer än någon tidigare regering satte miljön i högsätet.
	Domen blir hård mot en sådan statsminister.
Fast Öresundsförbindelse
också möjlig med tunnel
	Broavtalet med Danmark ger Sverige frihet att av miljöskäl säga nej till den planerade väg- och järnvägsbron över Öresund men knappast till varje form av fast Öresundsförbindelse.
	Danmarks förre trafikminister, som skrev under broavtalet med Sverige, bekräftade i en TV-intervju på onsdagen att Sverige kan säga nej till bron. Folkrättsexperter säger samma sak.
	En fast förbindelse står och faller inte med en bro. Det finns ett billigare och miljömässigt bättre alternativ, en tunnel som den under Engelska kanalen, med plats för vanliga fjärrtåg och snabba pendeltåg för personer och bilar.
	Billigast är en så kallad sänktunnel på havsbotten. Den har dock samma nackdel som en bro, den bromsar vattenflödet.
	Bäst är en borrad tunnel. Den blir dyrare än en sänktunnel men i gengäld miljövänlig och mer underhållsfri.
	Om Carl Bildt vill hålla samman regeringen och värna miljön, ska han lyssna på vad centern sagt hela tiden: bygg gärna en borrad järnvägstunnel men ingen bro.

bildtext:
Statsminister Carl Bildt (bilden) målade på onsdagen in sig i ett hörn, när han vägrade låta vattendomstolen pröva broärendet enligt alla lagparagrafer _ trots att juridisk expertis underkänner vattendomstolens ofullständiga prövning _ och i TV deklarerade att "bron kommer att byggas". Om Bildt kör över sina fackministrar och tvingar fram ett ja till Öresundsbron, faller regeringen och Bildt som statsminister.





Ett steg
mot ett nej

	Det blev ett antiklimax istället för ett beslut om Öresundsbron.
	Regeringens beslut att skjuta upp avgörandet om bron gör dock inte att bron har hamnat i långbänk. Beredningen av ärendet i regeringen har skett i expressfart och innefattat intensivt arbete under mellandagar och helger. Det är fullt begripligt om regeringen vill ha ytterligare tid på sig att studera och bereda ärendet.
	Efter beskedet från Rosenbad får vi vänta åtminstone till torsdag nästa vecka på brobeslutet, kanske betydligt längre.
Övergripande
miljöprövning
	Regeringen skjuter på avgörandet för att få mer tid att studera brons konsekvenser för samhällsplanering, regional kollektivtrafik och miljö i regionen. Det visar att denna regering, till skillnad från den socialdemokratiska, tar miljöprövningen på allvar.
	Regeringen Bildt lyfter med måndagens beslut blicken över vattenlagen, nollösningen och vattenflödet mellan Kattegatt och Östersjön för att ta ett helhetsgrepp i miljöprövningen.
	Nu står naturresurslagen och den övergripande miljön i debattens och beredningens centrum. Det är bra och stärker argumenten mot den föreslagna Öresundsbron och för centerpartiets hållning i frågan.
	Regeringsförklaringen från 1991 talar om en "fast förbindelse över Öresund", som ska miljöprövas enligt naturresurslagen, miljöskyddslagen och vattenlagen. Miljöprövningen ska omfatta förbindelsens "regionala påverkan och effekter på Östersjön".
Miljödepartementet
säger nej till bron
	1992 års regeringsförklaring säger att "avgörande i denna bedömning är att den så kallade nollösningen ... kan säkerställas."
	Nollösningen är central. Miljödepartementet har i sitt yttrande över broplanen underkänt den enligt vattenlagen, eftersom det inte går att garantera nollösningen. Samma sak säger den finländske biologen Paavo Tulkki och tyske hydrografen Ekkehardt Mittelstädt, vilka ingår i den svensk-danska expertpanel, som ska övervaka broprojektet.
	Öresundsbron faller alltså på nollösningen. Den faller också på den bredare miljöprövningen enligt naturresurslagen. Även här säger miljödepartementet nej.
	Mot den här bakgrunden blir det omöjligt för Carl Bildt att pressa igenom ett ja i regeringen. Ett ja betyder att han kör över ansvariga fackministrar, utlöser en regeringskris, tvingar centerpartiet att lämna regeringen och regeringen att avgå.
Delseger
för centern
	Regeringens beslut att skjuta på brobeslutet är en delseger för centern, eftersom beslutet är kopplat till en bredare bedömning av brons miljöeffekter.
	En faktor som måste vägas in är att Sverige står i färd med att godkänna Riokonventionen. Regeringen lämnade en proposition till riksdagen om detta förra torsdagen.
	Om Sverige säger ja till Öresundsbron, är det ett brott mot Riokonventionen. Bron strider mot konventionens krav att en stat inte får planera nya trafiksystem utan att sätta miljömålen främst. Konventionen går på samma linje som koncessionsnämnden för miljöskydd, vilken förkastade bron av bland annat trafikskäl.
Ett steg närmare
ett nej till bron
	Naturskyddsföreningen (SNF), Miljöförbundet, Greenpeace och andra miljöintressenter ser regeringens beslut att ytterligare studera brons konsekvenser för regional samhällsplanering, kollektivtrafik och miljö som en öppning för ett nej.
	Det är en riktig slutsats. Sverige tog på måndagen ett steg närmare ett nej till bron. Brokonsortiet och regeringen bör nu studera även andra fasta förbindelser än den föreslagna bron.
	Det finns ett alternativ, som likt bron är en fast förbindelse, men till skillnad från den är miljövänlig och billig _ en borrad järnvägstunnel mellan Helsingborg och Helsingör med pendeltåg för personer och bilar enligt förebild från Engelska kanaltunneln.
	Ett annat alternativ är en borrad järnvägstunnel Malmö_Köpenhamn. Denna tunnel är dyrare än HH-alternativet men har fördelen att det binder samman Köpenhamn_Malmö_Lund till en bostads-, arbets- och studiemarknad.
	Låt ett nej till en miljöförstörande bro bli ett ja till en miljövänlig järnvägstunnel!

bildtext:
Regeringens beslut att granska Öresundsbron ytterligare är ett steg närmare ett nej. Ett nej till bron öppnar för ett ja till en järnvägstunnel Malmö_Köpenhamn eller Helsingborg_Helsingör.





EU är val av
samhällsmodell

	Den nya organisationen Socialdemokrater för EG/EU ser Europeiska unionen (EU) som ett "socialistiskt projekt" och en "demokratisk motkraft till kapitalet". Det är bra att de s-märkta EU-anhängarna för in en ideologisk dimension i EU-debatten, men de misstar sig om de tror att EU är ett socialistiskt eller folkhemslikt projekt.
	EU-debatten borde handla mer om ideologi och vilket samhälle vi vill ha. För vad EU-valet egentligen handlar om är ett val av samhällsmodell: den nordiska samhällsmodellen eller EU-modellen.
Norden kontra EU
	När vi går till folkomröstning om EU, ska vi inte bara ta ställning till medlemskap, utan också till samhällsmodell.
	Ett ja till EU är ett ja till EU:s samhällsmodell, som är mer kapitalistisk än socialistisk. Ett nej till EU är ett ja till den nordiska samhällsmodellen, som är av blandekonomiskt snitt.
	Vi kan inte välja både och, eftersom vår nordiska modell är oförenlig med EU:s. EU lägger konstitutionella, dagspolitiska och ekonomiska hinder i vägen för vår samhällsmodell.
	Den nordiska samhällsmodellen är inte definierad i lagar och regler. Ändå finns den, även om de senaste årens EU-anpassade och nyliberala politik har naggat den i kanten.
Norden en modell
	Jag brukar sammanfatta den nordiska modellen i tolv punkter:
1. Generellt, skattefinansierat välfärdssystem på hög nivå.
2. Avgiftsfri utbildning åt alla, från grundskola till högskola, med utbyggd vuxenutbildning.
3. Miljöpolitik där vi går före och visar andra länder vägen.
4. Offensiv regionalpolitik som motverkar marknadskrafternas centralisering och utjämnar skillnader mellan regioner.
5. Full sysselsättning som överordnat ekonomisktpolitiskt mål.
6. Jämställdhet med lönearbete även för kvinnor, inte minst inom offentlig sektor, och praktisk jämställdhet.
7. Radikal jämlikhetstradition med utjämning av ekonomiska och sociala skillnader mellan individer och generationer.
8. Restriktiv syn på alkohol- och narkotika med höga alkoholpriser, statliga alkoholmonopol och negativ drogsyn.
9. Starka folkrörelser, fack och folkbildningstraditioner.
10. Uvecklat folkstyre med bred offentlig debatt, offentlighetsprincip, kommunalt självstyre och deltagardemokrati.
11. Öppna gränser mot omvärlden och individinriktat, folkligt förankrat nordiskt samarbete mellan jämbördiga stater.
12. Internationell brobyggarroll, som i den finländska och svenska samhällsmodellen är knuten till neutralitetspolitiken.
EU annan modell
	EU:s samhällsmodell är, lika lite som den nordiska, beskriven i några punkter, fix och färdig. EU-modellen är summan av EU:s regelverk och nationella regelverk som dominerar i EU-länderna.
	Den nordiska samhällsmodellen är på viktiga punkter oförenlig med EU-modellen. En grundläggande skillnad är att i Norden har medborgarna via folkvalda organ större möjlighet att styra samhälle och marknad.
	Ett EU-medlemskap flyttar makt från folkvalda organ till marknaden. Den demokratiska styrningen minskar; tyngdpunkten i ekonomi och politik flyttar närmare rena marknadslösningar.
	I EU:s samhällsmodell dominerar marknaden över politiken. I den nordiska modellen dominerar politiken över marknaden.
EU skiljer sig
	EU-modellen skiljer sig punkt efter punkt från den nordiska:
1. Välfärdssystemet i EU-länderna ligger på lägre nivå och är inte lika omfattande.
2. Utbildningssystemet är sämre och mer segregerat.
3. Handelspolitiken hindrar länder att gå före i miljöpolitiken.
4. Regionalpolitiken inom EU är passiv och motverkar inte marknadskrafternas centralisering.
5. Låg inflation är överordnat målet full sysselsättning i den ekonomiska politiken enligt Romfördraget.
6. Jämställdheten är sämre, samhället mer patriarkaliskt, offentliga sektorn mindre, mer oavlönad omsorg sker i hemmet.
7. Jämlikhetstraditionen är mindre långtgående, EU-länderna är mer av klassamhällen, löneskillnaderna är större.
8. Synen på alkohol och narkotika är mer liberal.
9. Folkrörelser, fack och folkbildningstraditioner är svagare.
10. Folkstyret är outvecklat, offentlighetsprincipen finns inte, kommunernas ställning är svag, EU:s detaljstyrning hotar enligt Svenska kommunförbundet det kommunala självstyret.
11. EU har murar mot omvärlden samt ett ekonomiskt inriktat och centralstyrt samarbete med hög grad av överstatlighet.
12. EU:s gemensamma handels-, utrikes-, säkerhets- och via VEU försvarspolitik omöjliggör brobyggarroll och neutralitet.
Sverige förlorar
	Om svenskarna väljer EU-modellen, väljer de också ett ekonomiskt ofördelaktigt alternativ. Inte ens ja-sidans konsekvensutredning om samhällsekonomi, som kom den 28 januari i år, kunde bevisa att Sverige tjänar på EU-medlemskap.
	Nyhetsbyrån TT summerar utredningen i en ingress, som säger det mesta: "Kostnaderna för ett svenskt EU-medlemskap blir omedelbara, säkra och höga. Vinsterna blir osäkra, uppstår först på sikt och går inte att mäta."
	EU-medlemskapet kostar staten cirka 21 miljarder kronor netto per år (enligt konsekvensutredningen), skatteanpassningen cirka 40 miljarder (enligt statliga RRV) och ökade alkoholkostnader 10_15 miljarder (enligt olika alkoholforskare). Totalt kostar alltså EU-medlemskapet svenska staten minst 70 miljarder kronor per år.
	När varken ekonomi eller samhällsmodell talar för EU, vad gör det då?

Jörgen Bengtson är HT:s chefredaktör.


tredjeledare 940602

EU förbjuder snus i Finland

	I Finland sitter snusarna löst. På tisdagen förbjöd riksdagen i Helsingfors med röstsiffrorna 97 mot 74 all försäljning av snus i Finland. Förbudet är en följd av Finlands EU-avtal, som inte ger finländarna det undantag som svenskar och norrmän förhandlade sig till: friheten att tillverka och bruka snus i det egna landet.
	Snusarna är färre i Finland än i Sverige men argare. De finns främst i svensk- och tvåspråkiga bygder. Där lär snussmugglingen ta fart och EU-motståndet öka efter det föga snusförnuftiga snusförbudet.
	På tobaksområdet fortsätter EU att svälja kameler (mångmiljonstöd till tobaksnäringen) och sila mygg i form av förbud mot den minst skadliga tobaken, snuset, som varken gör människor till passiva rökare eller förpestar luften för allergiker och andra ickerökare.






EU i fokus
i nordiska
rådsdebatten

	Nordens förhållande till Europeiska unionen (EU) dominerade Nordiska rådets allmänpolitiska debatt på tisdagen. Åsikterna gick starkt isär mellan EU-vänner och Norden-vänner. De senare som såg mycket av Norden-samarbetet gå förlorat i ett EU-anpassat nordiskt samarbete.
	Det blev också en debatt mellan starka norska kvinnor och en självsäker manlig svensk statsminister.
S och m överens
	De nordiska regeringarna vill, med undantag för den isländska, samla Norden i Europeiska unionen. Samma sak säger de stora oppositionspartierna i Sverige, Finland, Norge och Danmark med undantag för norska senterpartiet.
	Oppositionsledaren Ingvar Carlsson (s) talade för många EU-anhängare, när han påstod att Norden får "en fantastisk möjlighet att återförenas" i EU och förnya det nordiska samarbetet. Han anklagade EU-motståndarna för isolering.
	"Utan impulser utifrån hade vi i Norden saknat alfabetet, de arabiska siffrorna, kristendomen, hjulet och datorn", sade Ingvar Carlsson och förde ner EU-debatten till "jordkulenivå".
	Statsminister Carl Bildt (m) talade om att "Europa flyttar norrut" med Norden i EU. Han fick det att låta som om EU ansluter sig till Norden. De som tror att Norden-samarbetet blir försvagat i EU, förstår inte vad det handlar om, mästrade statsministern och anklagade EU-motståndarna för isolering.
Sentern för Norden
	Regeringen och oppositionen i de fyra stora nordiska länderna har sällan varit så rörande eniga som i EU-frågan.
	Norden-vännerna _ som vill utveckla istället för att helt eller delvis avveckla det officiella Norden-samarbetet och den nordiska samhällsmodellen _ var på offensiven.
	Den norska sentergruppen ledde försvaret av Norden. Sentern fick stöd av partivänner från Island, kds-arna i Norge, vänstersocialisterna i Norge, Finland och Sverige, en norsk socialdemokrat och politiker från Island, Färöarna och Grönland.
	Norska senterledaren Anne Enger Lahnstein markerade tydligt att EU-motståndarna vill ha ett nära samarbete med EU men samarbeta som självständiga stater, att de vill samarbeta med Europa och världen som helhet samt att de vill utveckla den nordiska välfärds- och samhällsmodellen.
Nytt Nordek
	Carl Bildt var arrogant i debatten med norska senterledaren och andra kvinnliga EU-motståndare från Norge.
	Han vägrade diskutera effekterna av en EU-anslutning för ekonomi, sysselsättning, kvinnor och den nordiska samhällsmodellen, vilket talare ville. Han mässade på att "det gives inget annat alternativ till EU än isolering".
	EU-vännerna må tala om ökat nordiskt samarbete i EU, men i praktiken vänder de med en EU-anpassad Norden-politik det nuvarande Norden-samarbetet, den nordiska samhällsmodellen, det alleuropeiska och internationella samarbetet ryggen.
	Hoppet står till Nordens folk. De avgör i folkomröstningarna om EU hur det ska bli med samarbetet i framtiden. Om de röstar ja kommer nedrustningen av Norden-samarbetet att fortsätta.
	Om de röstar nej, finns möjligheten att fördjupa Norden-samarbetet _ att till exempel etablera en ekonomisk-politisk gemenskap i Norden, ett Nordek för nittiotalet _ och samverka med EU på ungefär samma sätt som Kanada samverkar med USA.

Jörgen Bengtson är HT:s chefredaktör.







EU tvingar Sverige
att överge kronan

	När Sverige lämnade in ansökan om EG-medlemskap var ett av huvudargumenten att EG-medlemskap var bra för svensk ekonomi.
	När Sverige nu ska ta ställning till EU-medlemskap är ett av de tunga argumenten mot medlemskap just ekonomin _ och då handlar det inte bara om att medlemskapet dränerar statskassan på 23 miljarder kronor netto per år i EU-avgifter från och med 1999.
	Allt fler ekonomer säger nej till EU:s ekonomiska och monetära union (EMU), den kanske viktigaste skillnaden mellan EU och EG.
Centern har sagt nej
till EU:s valutaunion
	Centern och socialdemokraterna säger nej eller är tveksamma till svenskt inträde i EU:s valutaunion (monetära union) EMU, som också innefattar gemensam ekonomisk politik (finanspolitik)..
	Centerns riksstämma 1993 i Falkenberg ställde som oavvisligt krav att EU-förhandlingarna ska säkerställa att Sverige som suverän nation ska "stå utanför en eventuell gemensam valuta".
	Så blev det inte.
	Sveriges 600-sidiga anslutningsavtal ger oss inte rätt att stå utanför EU:s valutaunion eller föra en självständig finanspolitik.
	Om Sverige uppfyller EU:s så kallade konvergenskrav, blir Sverige automatiskt anslutet till EMU. Det betyder att EU-valutan ecu ersätter kronan som valuta i Sverige och att Sveriges riksbank _ världens äldsta centralbank _ blir en filial till EU:s centralbank.
EU tvingar Sverige överge
målet "arbete åt alla"
	EU-länderna ska uppfylla fem konvergenskrav:
	1. Budgetunderskottet får inte överstiga tre procent av bruttonationalprodukten (BNP).
	2. Inflationen får inte ligga mer än 1,5 procent över genomsnittet för de tre EU-länderna med lägst inflation.
	3. Statsskulden får vara högst 60 procent av BNP.
	4. Den långa räntan bör inte ligga mer än 2 procent över genomsnittet för de tre EU-länderna med lägst ränta.
	5. Valutan ska ha varit stabil i två år.
	För att uppnå kraven måste EU-länderna föra en stram ekonomisk politik. Maastrichtfördraget stadgar att låg inflation ("prisstabilitet") är överordnat mål i den ekonomiska politiken.
	En politik för låg inflation, enligt EU:s krav, är en politik för hög arbetslöshet. Det ser vi i EU. I EU kan Sverige inte föra en politik för "arbete åt alla". I EMU är det olagligt att göra målet "full sysselsättning" överordnat eller likställt målet "prisstabilitet".
Valutaunionen träder

	I dag uppfyller bara Luxemburg konvergenskraven. Redan 1997 räknar EU-analytikern Graham Bishop på Salomon Brothers, enligt tidningen "Affärsvärlden" (13 april 1994), att även Tyskland, Nederländerna, Danmark och Irland ska uppfylla kraven.
	Sedan flera år är den ekonomiska politiken i Sverige inriktad på att uppfylla konvergenskraven.
	Maastrichtfördraget tvingar EU att senast 1999 gå över i EMU:s tredje fas med gemensam centralbank (ECB) och valuta (ecu). Svenska EU-anhängare hävdar ofta att det inte blir något av EMU.
	EU har dock inte ändrat sina planer. Även oberoende EU-experter som Graham Bishop tror att EMU blir verklighet senast år 1999. 
EU tvingar Sverige
in i valutaunionen
	Om Sverige säger ja till EU, tvingas vi acceptera EU-valutan ecu och resten av EMU så fort vi uppfyller konvergenskraven.
	Sverige kan inte med ett veto i EU hindra att EMU blir verklighet. Sveriges riksdag kan inte heller stoppa ett svenskt EMU-inträde, vilket många EU-anhängare påstår. På dessa punkter är Maastrichtfördraget och Sveriges EU-avtal kristallklara.
	Sverige har inte _ som Danmark och Storbritannien _ rätt att stå utanför EU:s valutaunion. Det bekräftar Kirsten Åkerman på regeringens Europasekretariat för HT. Hon bekräftar också det som HT tidigare har hävdat, att Sverige endast har fått ett permanent, juridiskt oantastligt undantag från EU:s regelverk: snuset.




andraledare 940505

EU-ja till nya stater väntat

	Som väntat sade EU-parlamentet ja till Sverige, Finland, Norge och Österrike som EU-medlemmar, trots att åtskilliga ledamöter protesterade in i det sista mot att EU accepterar nya medlemmar innan EU har fyllt unionen med innehåll och blivit mer av förbundsstat.
	Sverige fick något fler ja-röster (380 stycken) än de tre andra länderna (374_377). Kanske speglar detta vissheten om att Sverige vid ett EU-medlemskap skulle bli mjölkkon framför andra i EU.
	Sveriges stora bidrag till EU:s budget, 23 miljarder kronor netto för statskassan från och med 1999, kan få en federalist från ett fattigt EU-land att tänka om, eftersom det är där en stor del av Sveriges pengar hamnar.
	EU har sagt sitt om Sverige, Finland, Norge och Österrike. Nu ska folk säga sitt om EU. Invånarna i de fyra ansökarländerna är kritiska till EU och lär bli det än mer, när de får reda på att EU-parlamentet är missnöjt med att Maastrichtfördraget inte går tillräckligt långt i federal riktning.







EU-jublet har
fastnat i halsen

	EU-forin efter det att medlemsavtalet mellan Sverige och EU blev klart i tisdags har inte slagit igenom i opinionen. Det visar en Sifomätning gjord direkt efter att förhandlingarna avslutats på tisdagen.
	Mätningen publicerades i Göteborgs-Posten på söndagen och visar att motståndet mot ett EU-medlemskap är oförändrat, trots att förhandlingarna är klara och att det finns ett avtal att ta ställning till.
	IMU-testologen kom fram till samma resultat i en undersökning gjord efter tisdagen och publicerad på fredagen. Väljarna har tydligen inte låtit sig ryckas med i den svenska förhandlingsdelegationens sydländska ringdanser.
	Förklaringen är sannolikt en misstro mot att avtalet är så fantastiskt bra, som herrarna Dinkelspiel och Bildt vill få väljarna att tro.
Oförändrat
opinionsläge
	Sifomätningen visar att ja-sidan har gått fram tre procentenheter, från 32 procent i februari till 35 procent i denna mätning. Men samtidigt har nej-sidan ökat med två procentenheter från 40 till 42 procent.
	Ett resultat som inte kan vara något annat än en kalldusch för de ja-anhängare i regering och opposition, som nästan garanterade en opinionskantring efter att avtalet var klart.
	Siffrorna från IMU-testologen bekräftar resultatet i Sifo-mätningen. Om det vore folkomröstning i dag skulle 39 procent säga nej och 33 procent säga ja till EU-medlemskap, enligt IMU-testologen. Resultatet är nästan identiskt med den mätning opinionsinstitutet gjorde i februari.
	En slutsats av detta är att svenska folket inte låter sig köpas av överord om ett avtal de inte fått tid att granska.
Ungdomarna har
blivit mer kritiska
	Största överraskningen är emellertid de siffror i Sifomätningen, som visar ungdomarnas åsikter i EU-frågan. De unga har blivit klart mer negativa till EU sedan avtalet blivit klart. I februari sade 44 procent av de unga under 30 år nej till EU. Söndagens mätning avslöjar att denna siffra har ökat till hela 55 procent.
	Detta illustrerar ett allt vanligare fenomen bland ungdomar _ misstron mot auktoriteter. Förhandlingarna i Bryssel är ett spel långt över huvudet på vanliga ungdomar. Besluten vid ett eventuellt EU-inträde kommer att fattas långt över huvudet på dessa ungdomar.
	Tron på möjligheten att kunna påverka sin egen situation är svag i dag bland ungdomar. Vid ett EU-medlemskap hamnar de stora viktiga besluten ännu längre bort än i dag, vilket hotar att totalt radera ut ungdomarnas förtroende för politiker.
	En sådan utveckling är ödesdiger för demokratin.
Störst EU-spänning
hos socialdemokraterna
	Inte oväntat visar Sifomätningen att socialdemokraterna rymmer de största och farligaste spänningarna i EU-frågan. En folkomröstning i dag skulle ge nej-sidan 50 procent och ja-sidan 24 procent av socialdemokraternas röster.
	Ingvar Carlsson har klart tagit ställning för ett EU-medlemskap, men anser att väljarna måste få tid på sig att granska avtalet innan de går till folkomröstning. Därför förordar han en folkomröstning någon gång efter det ordinarie riksdagsvalet i september i år.
	En sympatisk tanke kan man tänka, men det är i första hand inte välviljan till folket, som styr Carlssons agerande, utan möjligheten att få ett positivt svar i EU-frågan.
	Tvivlarna måste övertygas och det fort. Därför behöver den socialdemokratiska partiledningen få extra tid på sig för att kunna starta upp den stora propagandamaskinen för ett ja till EU.
	En sådan strategi gör inte ungdomarna mer positivt inställda till EU, tvärtom.

bildtext
Europaminister Ulf Dinkelspiel (m) (bilden) har förespeglat det svenska folket att det liggande förhandlingsavtalet med EU är ett förträffligt avtal. Samstämmiga opinionsmätningar visar att väljarna inte tror på Dinkelspiel.



andraledare 940601

EU-ledare talar klarspråk
	Centerpartiet och socialdemokraterna hävdar att Sverige självständigt kan avgöra om vi vill ingå i EU:s ekonomiska och monetära union (EMU) eller inte. Det kan Sverige inte göra.
	Maastrichtfördraget är entydigt. Det säger att ett land som uppfyller EU:s kriterier för EMU, måste gå in i valutaunionen (EMU), som träder i kraft senast den 1 januari 1999. Endast Storbritannien och Danmark har rätt att stå utanför, vilket framgår av undantag de har fått i Maastrichtfördraget.
	Sverige har inte fått några undantag. Sverige måste som EU-medlem, förutsatt att det uppfyller EU:s så kallade konvergenskrav, skrota den nationella finans- och penningpolitiken, överge kronan, göra världens äldsta centralbank (Sveriges riksbank) till ett filialkontor till EU:s centralbank och gå in i valutaunionen (EMU:s tredje fas).
	"Det råder ingen tvekan om det", säger EU-kommissionens vice ordförande och "finansminister", dansken Henning Christophersen, enligt Dagens Industri den 31 maj.
	"Det står uttryckligen i fördraget att de länder som uppfyller kriterierna automatiskt blir med i fas tre. Texten skrevs så med avsikt. Ett land som inte har skaffat sig undantag från fördraget har en juridisk skyldighet att delta", säger Christophersen i Svenska Dagbladet samma dag.
	Den som likt Pär Granstedt (c) tror att riksdagen avgör frågan har fel. Han skriver i en artikel i Aftonbladet den 31 maj: "Vi behöver inget formellt undantag från Maastricht-fördraget". Han hänvisar till beslut i Tysklands och Nederländernas parlament och säger att EU har accepterat att "parlamenten i särskild ordning skall ta ställning till frågan om gemensam valuta om och när det blir aktuellt".
	Henning Christophersen tillbakavisar bestämt detta: "Det tyska parlamentet ska avgöra om Tyskland verkligen uppfyller kriterierna, och för den delen vissa andra medlemsländer. Om de uppfyller kriterierna så går de in med automatik", säger EU:s vice regeringschef Henning Christopersen, som torde veta mer om detta än c- och s-politiker som vill dölja en obehaglig sanning för folket.






EU-medborgarna
mot EU-staten

	Den svenska EU-debatten skiljer sig från den i EU-länderna.
	I Sverige handlar debatten om undantag från EU:s regelverk, om att Sverige ska strunta i att följa EU-regler och säga nej till viktiga delar av Unionen.
	I EU-länderna handlar debatten om att ge Unionen mer innehåll, att fortsätta statsbygget som Maastrichtfördraget lade grunden till. I EU-parlamentet finns ett färdigt förslag till författning för förbundsstaten EU.
Ska EU bli ett
europeiskt USA?
	Ska Europeiska unionen (EU) bli en förbundsstat modell Amerikas förenta stater (USA)?
	Den frågan är central i EU-länderna. 1996 ska EU-länderna ta ställning till om EU ska ta större eller mindre steg i federal riktning, om EU ska bli Europas förenta stater.
	En inte oväsentlig fråga, som dock politikerna sällan bryr sig om, är vad medborgarna tycker om EU och det federala statsbygget.
	I förra veckan fick vi svaret: EU-medborgarna säger nej till EU:s statsbygge, enligt tidningen "The European" (13 maj). Den har undersökt saken i en opinionsmätning utförd av institutet Mori.
	Mätningen omfattar 7 300 personer över 18 år i alla tolv EU-länder. Mätningen är utförd den 10 till 30 april 1994.
EU-medborgarna
säger nej till EU-stat
	"Är du anhängare eller motståndare till ett Europas förenta stater med en federal regering?" frågade opinionsinstitutet Mori.
	49 procent av EU-medborgarna säger nej till Europas förenta stater, det vill säga en långtgående union, 32 procent säger ja.
	I åtta av EU-länderna är motståndarna till en långtgående union fler än unionsanhängarna. Unionsmotståndet är störst i Danmark med 74 procent nej och 11 procent ja, följt av Nederländerna med 73_21, Storbritannien 68_17, Tyskland 67_25, Irland 56_33, Frankrike 45_33, Luxemburg 45_39 och Portugal 40_18.
	I tre länder är unionsanhängarna fler än unionsmotståndarna. Unionsentusiasmen är störst i Belgien med 58 procent ja och 33 procent nej, följt av Grekland 50_31 och Italien 46_26.
	I ett land, Spanien, väger det jämnt med 34 procent för och 33 procent mot EU-staten.
Inte majoritet i något
land för att lämna EU
	Resultatet från Moris undersökning kommer som en chock för EU-etablissemanget, som utan hänsyn till folket fortsätter med arbetet att göra EU till en västeuropeisk supermakt.
	Unionsivrarna kanske söker tröst i undersökningens andra fråga, som handlar om utträde ur EU: "Om det nu skulle vara en folkomröstning om ditt land skulle stanna kvar i eller lämna Unionen, hur skulle du rösta?"
	18 procent av EU-medborgarna svarar att de skulle rösta för utträde, 70 procent för att stanna kvar.
	Endast Danmark och Storbritannien har starka minoriteter, som är för utträde. I Danmark är 35 procent för utträde och 53 procent för att stanna kvar. I Storbritannien 36 respektive 52 procent.
	I Nederländerna skulle 9 procent rösta för utträde och 77 procent för att stanna kvar. I öriga länder säger också massiva majoriteter ja till medlemskap.
	Det finns ingen majoritet i något EU-land för att lämna EU, men väl en majoritet i åtta länder mot att EU blir en fulländad stat.
Flera EU-motståndare
i nya EU-parlamentet
	Intressant är att notera vad EU-kommissionens Jacques Delors tycker om dem som säger nej till EU-staten. Politiker som är mot ett federalt Europa är rasistiska hycklare, som vill underminera kontinentens frihet och fred. De som har en vision av "ett annat Europa" är religiösa fanatiker, rasister och antidemokrater, sade Delors i ett avskedstal till EU-parlamentet den 4 maj i år.
	Den folkliga protesten mot en ekonomisk, monetär, politisk och militär union kan påverka valet till EU-parlamentet i juni. Tidigare fanns det bara unionskritiska partier i Danmark; nu finns de även i gamla EU-länder som Tyskland, Frankrike och Italien.
	Klyftan mellan samhällstoppen och samhällsbasen, mellan eliten och folket, är tydlig i Sverige i synen på EU. "The Europeans" undersökning visar att klyftan är stor även i EU-länderna.
	Kommer eliten att lyssna på folket? Hittills har den inte gjort det. EU-parlamentsvalet och EU-folkomröstningarna i Sverige, Norge och Finland kan tvinga fram en ändring.

bildtext:
EU:s president Jacques Delors (bilden) kallar dem som motsätter sig att EU blir en förbundsstat för rasister och antidemokrater. En ny opinionsmätning visar att en majoritet av medborgarna i åtta av tolv EU-länder säger nej till en EU-stat. Detta visar, liksom den svenska EU-debatten, på en farligt klyfta mellan eliten och folket.






EU-motståndet
har aldrig
varit bredare

	På fredagen öppnade organisationen Nej till EU sin kongress i Lund, en av Sveriges verkliga ja-till-EU-fästen. Nej till EU seglar i medvind och har en bredare anslutning än någonsin. Det märks på kongressen i Lund.
	Det är inte längre "grönsaksvänstern", som dominerar Nej till EU.
Stor politisk bredd
	Den som tidigare har försökt att stämpla ut Nej till EU som en miljöparti- och vänsterorganisation kan inte längre göra det.
	Inledningstalare på Nej till EU:s kongress var den socialdemokratiske statsvetaren Agne Gustafsson, moderate riksdagsmannen Björn von der Esch och norska senterledaren Anne Enger Lahnstein, alla välartikulerade EU-motståndare.
	Kongressordförande är en centerkvinna, Ragnhild Johansson, och en vänsterman, Lars Ohly.
	Ordförande för Nej till EU är den centerpartistiska landstingspolitikern Hans Lindqvist och socialdemokratiska kommunpolitikern Eva-Britt Svensson.
Borgerliga breddar
	Nej till EU:s kongress i Östersund 1993 fick en riksstyrelse med betydligt större bredd än tidigare. Förslaget till ny styrelse understryker att den politiska breddningen fortsätter.
	Om valberedningen får som den vill, kommer två borgerliga riksdagsledamöter _ folkpartisten Ingela Mårtensson, Göteborg, och kristdemokraten Kjell Eldensjö, Grimsås _ att ta plats i Nej till EU:s riksstyrelse.
	Sedan gammalt sitter två centerpartister i styrelsen, Hans Lindqvist och Bengt Åke Berg. Valberedningen vill utvidga med ytterligare två, Carl-Henrik Arosenius, Stockholm, vice verkställande direktör på amerikanska Citibank, och Ragnhild Johansson, Karlstad, teologie studerande och tidigare vice förbundsordförande i Centerns ungdomsförbund.
Stärkt s-grupp
	Det har varit tunnsått med socialdemokratiska ledamöter i Nej till EU:s riksstyrelse. Vid sidan av den ena av organisationens två ordförande, Eva-Britt Svensson, har det bara funnit en till, och hon lämnar styrelsen på kongressen.
	I den nya riksstyrelsen kommer det sannolikt att finnas två nya socialdemokrater. En av dem är kommunalrådet Mats Åstrand, Ockelbo, som i höst ersätter Sven-Eric Lundahl som ledande s-landstingsråd i Gävleborg. En annan är Jan Å Johansson, Uppsala, SSU-ombudsman och VU-ledamot i Socialdemokrater mot EU.
	Sedan tidigare finns det några vänsterpartister och miljöpartister i styrelsen och en grupp opolitiska ledamöter.
	Efter kongressen i Lund kommer Nej till EU sannolikt att få den politiska bredd organisationen saknade vid sitt bildande för tre år sedan i Stockholm.
Brett nej-paraply
	Nej till EU är en tvärpolitisk organisation. Det finns ytterligare fyra kampanjorganisationer mot EU-medlemskap, som har smalare politisk eller annan bas.
	Äldst är Centernej till EU, bildad i augusti 1992.
	Viktigast är Socialdemokrater mot EU, bildad 1993.
	Störst är Fackliga EU-kritiker, som kom igång hösten 1993 och organiserar fackförbundsmedlemmar och -organisationer.
	Yngst är Kristdemokrater för en alternativ Europapolitik (Kale), som EU-kritiska kds-are bildade i år.
	Nej till EU, Fackliga EU-kritiker samt de s-, c- och kds-anknutna organisationerna bildar stommen i EU-motståndet. Sedan mitten av april finns också ett "nej-paraply", som förutom de fem kampanjorganisationerna består av andra organisationer som säger nej till svenskt EU-medlemskap.
	Här finns Centerns ungdomsförbund, Miljöförbundet, Fältbiologerna, Förbundet mot droger, Grön ungdom, miljöpartiet, vänsterpartiet, Ung vänster och Unga allergiker.
Allianser viktiga
	Moderate EU-motståndaren Björn von der Esch betonade i sitt tal på Nej till EU:s kongress vikten av breda allianser för att säkra ett nej.
	"Kan vi inte förhindra inträdet i Unionen, får vi heller ingen möjlighet att diskutera alternativen. Forsatt självbestämmande är därmed beroende av att vi får ett nej i folkomröstningen", sade han och fick stående ovationer i en minut.
	Den andra talaren som inhöstade stående och långa ovationer var norska senterledaren Anne Enger Lahnstein. Hon underströk också behovet av breda allianser.
	"Visa respekt för olikheterna, mångfalden i motståndet, men stå tillsammans om ett nej till Unionen", sade Norges "nej-drottning".
	I breda allianser och folklig styrka ligger nyckeln till ett nej i folkomröstningen den 13 november.

Jörgen Bengtson är HT:s chefredaktör.




andraledare 931213

EU-motståndet permanentas

	På söndagen presenterade opinionsinstitutet Sifo sin senaste mätning av väljarnas inställning till svenskt medlemskap i en Europeisk Union (EU). Mätningen bekräftar de siffror som publicerades av Statistiska centralbyrån (SCB) på torsdagen i förra veckan.
	SCB-mätningen visade klart att EU-motståndet ökar.
	44,8 procent (+2,3 procentenheter jämfört med förra mätningen i maj) säger att de skulle rösta mot medlemskap, 26,0 procent för (-2,2) och 27,9 procent "vet ej" (-0,2).1,3 procent (+0,2) vägrade delta i undersökningen.
	I Sifos undersökning säger hela 46 procent nej till ett svenskt medlemskap i EU. Mest tydligt är EU-motståndet bland kvinnorna, enligt Sifo-mätningen. Där skulle endast 18 procent av de tillfrågade kvinnorna säga ja till ett medlemskap i dag.
	Detta ska då jämföras med motsvarande undersökning för två år sedan då hela 41 procent av kvinnorna ville ha ett medlemskap i dåvarande EG. Tendensen är entydig, tvivlet på ett EU-medlemskap ökar med en rasande fart.
	Dessa signaler har hela tiden nonchalerats av regeringspartierna och socialdemokraterna. Ingvar Carlsson har vid ett flertal tillfällen viftat bort opinionssiffrorna med att man inte ska låta sig styras av tillfälliga opinionsvindar.
	Nu är det emellertid så att den kritiska opinionsvinden i EU-frågan är att betrakta som ett permanent tillstånd. Ju förr våra ledande politiker kan acceptera detta dessbättre.
	Ingvar Carlsson gav på söndagen besked om att han inte tror på en folkomröstning i EU-frågan innan valet 1994. Han avvisar även tanken på en folkomröstning på ordinarie valdag till riksdagen. Det måste betyda att Carlsson har tagit intryck av opinionen i frågan.
	Hans slutsats är sannolikt att en folkomröstning vore förlorad på den här sidan valet 1994. Det kommer den att vara även på andra sidan 1994. Hur många opinionsmätningar till krävs det för att Carlsson ska inse detta?






EU-vinden
vänder i Finland

	Finland har länge varit hoppets ljus för tillskyndarna av EG/EU-medlemskap i Norden. När motståndet mot EG/EU-anslutning har varit starkt i Sverige och Norge, har en majoritet i Finland sagt ja.
	På onsdagen släckte en finländsk opinionsmätning EU-vännernas ljus. Numera säger även Finland nej till EG/EU-anslutning.
EU-debatten kom
igång sent i Finland
	Debatten om Europeiska gemenskapen (EG) och Europeiska unionen (EU) kom igång senare i Finland än i övriga Norden. Det organiserade EU-motståndet är också svagast i Finland.
	Under hösten har EU-debatten dock tagit fyr, inte minst sedan EU blev en braständare i presidentvalkampanjen och Finland fick nej från EU-kommissionen i fråga om jordbruksstöd.
	EU-motståndet växer i det finländska folkdjupet.
	Det märker den som följer debatten och nyhetsrapporteringen i Finland.
	Det framgår av en aktuell opinionsmätningen från Finska Gallup.
EU-motståndarna
för första gången flest
	Gallupmätningen, publicerad i Finlands största dagstidning Helsingin Sanomat i onsdags, visar på en kraftig svängning i EG/EU-opinionen. För första gången är motståndarna i majoritet.
	Enligt denna mätning säger 41 procent nej till EG-medlemskap (frågan gällde EG, inte EU), 36 procent ja och 23 procent "vet ej". Undersökningen omfattar 951 personer. Intervjuerna är gjorda den 15 till 26 november.
	I en liknande undersökning i oktober var siffrorna omvända: 41 procent sade ja, 38 procent nej och 21 procent "vet ej".
	Svängningen förvånar inte.
	Ökat EU-motstånd är en följd av ökad EU-insikt, att Finland i princip inte kan få permanenta undantag från EU:s regler, att EU:s politik innebär katastrof för lantbruk och glesbygd och att Finland som EU-medlem förlorar sin självständighet.
	Ökat EU-motstånd är också kopplat till den EU-negativa opinionen i övriga Norden och då framför allt i Sverige.
EU dominerar
presidentvalet
	EU håller på att få verklig sprängkraft i finländsk politik.
	EU-kommissionens svar på Finlands lantbruks- och regionalpolitiska stödkrav har blivit en apterad bomb under den centerledda regeringen Aho.
	Finland har begärt lantbruksstöd på 7 miljarder mark (9,5 miljarder kronor) och omfattande regionalstöd. EU-kommissionen är bara beredd att ge 1,2 miljarder mark plus 1,4 miljarder i regionalstöd, alltså endast en bråkdel av vad Finland begär.
	EU:s bud har fått flera ministrar att kräva att Finland avbryter förhandlingarna, om man inte får igenom bra villkor för lantbruket.
	Enligt statsminister Esko Aho (c) kan Finland bara bli medlem om EU godkänner Finlands krav på undantag från EU:s stödregler.
	Centerns presidentkandidat, förre utrikesministern Paavo Väyrynen, har svängt från EG-positiv till EU-kritisk. För honom är förhandlingsresultatet och Sveriges beslut avgörande.
	EU och utrikespolitiken dominerar i dag presidentvalrörelsen.
Bara två av elva
kandidater för EU
	Den 16 januari 1994 är det presidentval. Den 6 februari blir det en andra valomgång mellan de två främsta kandidaterna, sannolikt Martti Ahtisaari och Paavo Väyrynen.
	Statssekreteraren Martti Ahtisaari (s) leder väljarmätningarna med cirka 35 procent. På delad andraplats, med knappt 20 procent vardera, ligger Paavo Väyrynen och moderaten Raimo Ilaskivi.
	Sedan följer försvarsminister Elisabeth Rehn (sfp) och riksdagsledamot Eeva Kuuskoski (c) med knappt tio procent vardera. Övriga sex kandidater får under fem procent vardera.
	Endast två av elva kandidater är för EU, Ahtisaari och Rehn. Tre är kritiska eller avvaktande, Väyrynen, Kuuskoski och Ilaskivi. Sex kandidater är mot EU-anslutning.
	Kandidaternas hållning gör att EU-frågan intar en central plats och blir kritiskt belyst under valrörelsen. Den sammanfaller med ett kritiskt skede i Finlands EU-förhandlingar, som sannolikt ökar EU-motståndet i takt med nya motgångar i förhandlingarna.
	EU-vinden har vänt i Finland. Det är dags för Nordens länder att satsa på en nordisk gemenskap istället för EU-anslutning, att ge Norden den chans som gick förlorad när Nordek-planen föll 1970.

bildtext:
I november vände EU-vinden i Finland och blev negativ. EU dominerar presidentvalrörelsen i Finland, där centerns kandidat Paavo Väyrynen (bilden) är på frammarsch i opinionsmätningarna med en politik som svängt från EG-positiv till EU-kritisk.





Europeisk
miljödomstol

	Luft- och vattenföroreningar stannar inte vid nationsgränser. Miljöförstöringen är regional och global. Därför är det nödvändigt att i ökad grad bekämpa miljöförstöringen på överstatlig nivå.
	Från svenskt perspektiv handlar det om fördjupat miljösamarbete på nordisk, europeisk och internationell nivå.
Miljösamarbetet
i EU otillräckligt
	I Europa räcker det inte att de tolv EU-länderna samarbetar på miljöområdet. Dels så har EU en för liten arsenal av överstatliga medel i kampen mot luft- och vattenföroreningar, dels så finns en betydande del av de europeiska miljöproblemen utanför EU.
	Europa är fyra gånger större än EU mätt i stater och yta. Hela kontinenten måste ge sig i kast med miljöproblemen. EU- eller EES-länderna är en allt för begränsad krets.
	Det måste alltså till ett alleuropeiskt miljösamarbete eller i varje fall ett miljösamarbete som omfattar en större krets europeiska länder än EU. Lämpligt organ att ta sig an miljön på europeisk nivå är Europarådet, som består av 39 stater (32 medlemsstater och sju stater med "gäststatus".
Överstatliga beslut
för fred och demokrati
	Många motståndare till svensk och nordisk EU-anslutning ryggar inför allt vad överstatlighet heter. Det gör inte vi.
	Inom några få områden kan överstatliga beslut vara nödvändiga för att säkra grundläggande mänskliga intressen. Hit hör freden, demokratin och miljön.
	Förenta nationerna och delvis Europeiska säkerhetskonferensen (ESK) kan fatta överstatliga beslut om freden i Europa.
	Europarådet (ER) har viss överstatlig makt i fråga om mänskliga rättigheter och därmed demokratin. ER:s viktigaste uppgift är att vara normgivare på fri- och rättighetsområdet enligt Europakonventionen. ER:s medlemmar förbinder sig i princip att följa utslag i Europadomstolen, som dömer på grundval av denna konvention. Domarna är slutgiltiga och folkrättsligt bindande.
Överstatliga
miljöbeslut
	Miljön står utanför överstatligt beslutsfattande på europeisk och global nivå. Det nya Gatt-avtalet, som blev klart i december 1993, tar dessutom steg tillbaka i miljöarbetet. Det är viktigare än någonsin att gå till offensiven i miljöarbetet.
	Ett land eller företag som förorenar jord, vatten eller luft så att det drabbar ett annat land agerar omoraliskt. Det internationella samfundet på global eller regional nivå bör ha regler mot detta och möjlighet att ställa lagbrytande företag och andra aktörer inför rätta.
	Europarådet kommer inom kort att diskutera just detta.
	Riksdags- och ER-ledamoten Pär Granstedt (c) har, på uppdrag av ER:s miljökommitte, skrivit ett förslag till miljöprogram för Europa, "Ett grönare Europa". Han kommer att presentera förslaget inför ER:s parlamentarikerförsamling den 28 januari 1994.
Inrätta miljödomstol
under Europarådet
	Programmet kräver bland annat nya miljökonventioner, en ny transportpolitik som för över godstransporter till tåg och fartyg, en ny energipolitik baserad på "energisparande och uthålliga energiresurser", stöd till miljövänliga teknologier, en avfallspolitik helt baserad på återanvändning, effektiva styrmedel i miljöpolitiken och mer miljöhänsyn i världshandeln.
	Pär Granstedt vill ha ett alleuropeiskt miljöprogram, som inom 20 år begränsar föroreningarna till en "ekologiskt uthållig nivå".
	Han vill inrätta en europeisk miljödomstol under Europarådet. Den ska kunna bötfälla företag och andra aktörer, som bryter mot miljöbestämmelser.
	Pär Granstedts program för ett miljövänligt Europa är bra. Det är rätt att radikalt skärpa miljökraven och överväga överstatliga beslut på miljöområdet. Det är riktigt att lägga en sådan överstatlig beslutsfunktion under Europarådet, som har tre gånger fler medlemsländer än EU.
	Europarådet har en överstatlig funktion i värnet av mänskliga rättigheter. Europarådet bör även få denna funktion på miljöområdet.

bildtext:
Riksdagsledamot Pär Granstedt (bilden) vill inrätta en miljödomstol under Europarådet med makt att bötfälla företag och andra aktörer, som bryter mot miljöbestämmelser.






Expressen fiskar
i grumligt vatten

	Sveriges största dagstidning, Expressen, har gett sig ut på fiskarfänge i grumligt vatten. Tidningen fiskar med artikelserien om flyktingar- och invandrarfrågor i det dyiga, illaluktande vatten som är ny demokratis.
	Expressen har via Sifo ställt fem frågor om svensk flykting- och invandrarpolitik. Visserligen brister en av frågorna _ den som handlar om Sverige ska ta emot fler eller färre flyktingar _ i precision, men frågorna är inte problemet.
	Svaren är inte heller det stora problemet, även om det finns en tendens i dem som inger oro. Problemet är Expressens tolkningar av svaren, tidningens oförmåga eller ovilja att beskriva helheter i den första delen av artikelserien och den effekt detta har.
Svenskarna kritiska
till flyktingpolitiken
	"Tycker du att myndigheterna aktivt skall försöka få de flyktingar som fått uppehållstillstånd i Sverige att återvända till sina ursprungländer eller tycker du inte det?" frågar Sifo på Expressens uppdrag.
	63 procent vill att myndigheterna aktivt ska förmå flyktingar att återvända, 24 procent tycker inte det, 13 procent svarar "vet ej".
	Svaren blir i Expressens artikelrubrik övertolkade till "Vi måste få flyktingarna att åka hem". På löpsedeln blir det till lögnen "Kör ut dem! Så tycker svenska folket om invandrare och flyktingar".
	"Tycker du att Sverige borde ta emot fler eller färre flyktingar eller lika många som i dag?", lyder en annan Sifo-fråga.
	57 procent vill ta emot färre flyktingar, 30 procent lika många, 7 procent fler, 6 procent svarar "vet ej".
	Denna fråga är försåtlig. Handlar det om asylsökande, personer som fått uppehållstillstånd eller flyktingar enligt genevekonventionen? Skillnaden i antal är stor. Expressen reder inte ut detta, utan påstår att "svensken vill ta emot färre flyktingar".
Tre av fyra har positiv
erfarenhet av invandrare
	Två andra frågor berör delar av flykting- och invandrarpolitiken.
	Ska flyktingar som fått uppehållstillstånd i huvudsak leva på lån eller bidrag innan de fått arbete? "Lån" svarar 58 procent, "bidrag" 28 procent.
	Har de senaste årens invandring varit till fördel eller nackdel för Sverige? "Nackdel" svarar 63 procent, "fördel" 15 procent.
	De första fyra frågorna ska relateras till den femte: "Har du personligen mest negativa eller mest positiva erfarenheter av invandrare?"
	53 procent säger att de har positiva erfarenheter, 26 procent har inga erfarenheter alls, 16 procent har negativa erfarenheter och 6 procent vet inte vad de ska tycka. Av dem som har personliga erfarenheter av invandrare, är det alltså drygt tre fjärdedelar som har positiva erfarenheter.
	Expressen kan alltså inte belägga löpsedelns "Kör ut dem!"
Tidningen Expressen
förgrovar debatten
	Expressen är en mäktig opinionsbildare, som av tradition har försvarat grundläggande liberala värden och bekämpat fördomar.
	Med sina inledande artiklar i serien "Svart på vitt" riskerar Expressen att förstärka fördomar och underminera den humanism vi svenskar är stolta över. Genom att övertolka och förvränga resultaten i Sifo-mätningarna bidrar Expressen till att förgrova invandrar- och flyktingdebatten på samma sätt som ny demokrati.
	Expressens påstående att svenskarna vill köra ut invandrare och flyktingar ur landet, Expressens annonser för artikelserien och artikelseriens anslag påverkar opinionen i flykting- och invandrarfientlig riktning. Den ger draghjälp åt rasister och invandrarhatare, åt flykting- och främlingsfientliga grupper.
	När Expressen säljer lösnummer på invandrarfientlighet och statsminister Carl Bildt hukar under ny demokratis invandrar- och flyktingfientliga retorik, då hjälper dessa opinionsbildare till att legitimera dunkla krafter i det svenska samhället.
	Expressen och statsministern behövs som opinionsbildare för en human och generös flyktingpolitik, inte som dess undergrävare.

bildtext:
Tidningen Expressens artikelserie om invandrar- och flyktingfrågor, som på löpsedeln i krigsrubrikstil skriker ut "Kör ut dem!", hjälper till att legitimera invandrarfientliga krafter.


teckningen 931204
TECKNINGEN
LO:s ordförande Stig Malm har varit som USA:s förre president Ronald Reagan, en "teflonman". Malm har, precis som Reagan, kunnat säga och göra dumheter, utan att det skadat honom nämnvärt. Den senaste dumheten _ fallskärmsavtalen i BPA, Folksam och LO _ blev emellertid den sista. Den slog hål på teflonet och gjorde honom sårbar. De penningstinna fallskärmarna fällde Stig Malm.


andraledare 931011

Fara för våldsam extremism

	Lördagens upplopp i Göteborg är ett otäckt tidens tecken på ökat politiskt våld i Sverige. Ansvariga för detta våld är grupper på höger- och vänsterkanten, som tar till våld mot varandra och för att sätta kraft bakom sina ord.
	I Göteborg startade vänsterextremister bråket. De nöjde sig inte med att fredligt demonstrera mot Sverigedemokraterna, som höll möte på Götaplatsen, utan de tog till våld för att stoppa ett möte arrangerat i laglig ordning.
	Resultatet blev upplopp, precis som när motdemonstranter tidigare gått till angrepp mot 30-november-firare i Lund och Stockholm. Olika nationalist-, höger- och fascistgrupper har under senare tid också tagit till våld mot invandrare, homosexuella och socialister.
	Denna utveckling är mycket oroande. Polisen och säkerhetspolisen har ett viktigt arbete framför sig, när det gäller att få stopp på våld från höger- och vänsterextremister. Det finns lika lite försvar för vänsterextremister, som attackerar poliser och högerextremister, som det finns för högerextremister, vilka ger sig på invandrare och homosexuella.
	Ett demokratiskt samhälle måste med kraft försvara sig mot politisk extremism!


tredjeledare 940609

Farlig flykt från fosterjorden

	Allt färre unga som bor i glesbygd tro på en framtid i hemkommunen. Allt fler av dessa unga vill flytta till större stöder. Mest villiga att flytta från glesbygdens fosterjord är unga kvinnor; hela 65 procent av dem vill lämna hemorten.
	Dessa alarmerande uppgifter kommer från glesbygdsmyndigheten. Undersökningsledaren Inger Olsson tycker med rätta att resultatet är omskakande. Hon ser dock en tröst i att många glesbygskommuner vill satsa på ungdomar.
	Praktiskt taget alla kommuner utanför storstadsregionerna, residens- och högskolestäderna har problem med att erbjuda ungdomar eftergymnasial utbildning och arbete. Dessa kommuner måste lägga upp en strategi för hur de ska få ungdomar, inte minst flickor, att stanna i och återvända till hemkommunen.
	Mycket hänger också på statsmakten. Regering och riksdag måste föra en regionalpolitik, som låter hela Sverige leva, som minskar framför allt de ekonomiska, sociala och utbildningsmässiga klyftorna mellan stad och land.




andraledare 930928

Farlig utveckling i Georgien

	Georgien är ett Sovjetunionen eller Jugoslavien i miniatyr: ett etniskt, språkligt, kulturellt och religiöst lapptäcke. Om en grupp byter sig ur den georgiska riksgemenskapen, riskerar den att falla sönder i ett blodigt och okontrollerbart kaos.
	Det är just detta vi nu upplever. En etnisk grupp i Georgien, de muslimska abchasierna, vill bryta sig ur det kristna Georgien, trots att de är en liten minoritet på 18 procent i den georgiska delrepubliken Abchasien.
	Abchasierna utropade Abchasien till självständig stat sommaren 1992 och har sedan med vapenmakt och stor brutalitet brutit loss Abchasien från Georgien. På måndagen föll den abchasiska huvudstaden Suchumi i rebellernas händer. Georgiens president Eduard Sjevardnadze har bjudit motstånd in i det sista från en bunker i Suchumi.
	Abchasien har lyckats bryta sig ur Georgien genom att rebellerna haft direkt eller indirekt ryskt stöd. Ryska officerare har försett dem med vapen. Ryssland har i praktiken gett rebellerna fria händer och inte gjort något för att stoppa deras framfart.
	Tragedin i Abchasien riskerar efter Suchumis fall att växa till en ännu större tragedi, som drar med sig hela Georgien i fördärvet och sprida sig till övriga Kaukasien, som är samma etniska lapptäcke som Georgien. Ryssland bär ett tungt ansvar för vad som har skett och det som följer. 





Farligt uppskov
i Mellanöstern

	Blir det fortsatt krig, eller blir det äntligen fred?
	För några månader sedan trodde världen att freden var i hamn mellan israeler och palestinier. I dag är det inte så säkert.
	Israel har inte visat nödvändig kompromissvilja i förhandlingarna med Palestinska befrielseorganisationen (PLO). PLO-ledaren Yasser Arafat måste snart visa att förhandlingarna leder till resultat, annars kommer Gazaremsan och Västbanken att explodera i våld och Arafat att vara slut som palestinsk ledare.
Fredsprocessen
har avstannat
	Den 13 december 1993 skulle Israel börja dra tillbaka sina trupper och polisstyrkor från Gazremsan och staden Jeriko på Västbanken och bereda väg för palestinskt självstyre.
	Det blev inget av den israeliska utmarschen och inmarschen av palestinska poliser. Israel gjorde tvärt om, skickade in truppförstärkningar.
	Fredsprocessen har avstannat, åtminstone psykologiskt. Det slutgiltiga reträttdatumet den 14 april 1994 är i fara.
	Det uppskjutna uttåget gör att Yasser Arafats redan svaga ställning har blivit ännu svagare. Risken för att intifadan, den palestinska revolten på ockuperade områden, ska ta ny fart är uppenbar. Risken för att freden, som PLO:s Yasser Arafat och Israels Yitzhak Rabin tog varandra i hand på utanför Vita huset den 13 september i år, ska slås i spillror är också uppenbar.
Fara och möjlighet med
palestinskt självstyre
	Avtalet mellan Israel och PLO om palestinskt självstyre i Gazaremsan och Jeriko är både en fara och möjlighet.
	Faran ligger i att Israel nöjer sig med detta, att Israel inte går vidare och ger palestinierna självstyre i hela eller större delen av Västbanken eller låter självstyret gå över i någon form av självständighet.
	Möjligheten ligger i att palestinierna kan bygga upp ett väl fungerande självstyre och visa israelerna att ett framtida självständigt Palestina i Gaza och Västbanken inte hotar Israel.
	Nu ser det ut som om Israel inte ens är berett att ge palestinierna verkligt självstyre inom ramen för Gaza-Jeriko-avtalet.
	Stridsfrågor i förhandlingarn mellan PLO och Israel är hur stor del av Jeriko som ska omfattas av självstyret (staden Jeriko eller det mer än tio gånger större Jerikodistriktet), vem som ska kontrollera gränsövergångarna mellan Gaza och Egypten och mellan Jeriko och Jordanien samt säkerheten för judiska bosättre i Gaza.
Israel måste ge
självstyret innehåll
	Om palestinskt självstyre ska bli mer än en papperstiger, mer än en överföring av sophantering och liknande kommunala frågor till palestinierna, måste Israel visa att man menar allvar.
	Israel måste ge palestinierna ett så stort Jerikoområde att det blir en naturlig näringsgeografisk region. Israel måste ge dem ett självstyre, som är minst lika omfattande som det Färöarna eller Grönland har. Självstyret bör också ge palestinierna kontroll över gränsövergångarna, eventuellt tillsammans med Israel eller FN.
	Palestinskt självstyre i Gaza och Jeriko bör kunna öppna för den förståelse och det förtroende, som palestinierna behöver bygga upp i det judiska samhället och Israel i det palestinska.
	Förhandlingarna måste dock snabbt leda till israelisk reträtt och verkligt självstyre, annars kommer militanta palestinier att ta över och sätta stopp för kompromisser och fred.
	Om inte palestinierna får samma rätt som judarna att bli herrar i eget hus, även om det blir ett litet sådant, finns det inte hopp om fred i regionen.


bildtext:
Fredsprocessen i Mellanöstern har gått i stå. Israel började inte sin utlovade reträtt från Jeriko och Gazaremsan den 13 december. Om Yasser Arafat inte snabbt kan visa att förhandlingarna leder till palestinskt självstyre, kommer Gaza och Västbanken att explodera i våld och Arafat att vara slut som palestinsk ledare.





Fel ge riksbanken
ökat oberoende

	Ska Sverige ha en riksbank, som inte är ansvarig inför riksdagen? Ska Sverige i grundlag stadga vilken penningpolitik och därmed ekonomisk politik landet ska föra?
	Ja, säger bland andra Industriförbundet och Svenska arbetsgivareföreningen, som tycker att utredningen "Riksbanken och prisstabiliteten" inte går tillräckligt långt i den riktningen.
	Nej, säger de fackliga centralorganisationerna LO och TCO i sina remissvar på riksbanksutredningen. De vill inte att regering och riksdag ska avhända sig de penning- och valutapolitiska medlen i den ekonomiska politiken.
Sverige har relativt
självständig centralbank
	I flertalet länder har regering eller parlament direkt inflytande över centralbanksbeslut och därmed penning- och valutapolitik.
	I ett fåtal länder, däribland Tyskland, har centralbanken en helt fristående ställning från politiska organ. I dessa länder är penningpolitiken ofta fastlagd i lag eller praxis. Centralbankens uppgift i dessa länder är vanligen att föra en låginflationspolitik. Europeiska unionens föreslagna centralbank är helt utformad efter tysk modell, det vill säga den ska stå utanför all politisk styrning.
	Den svenska centralbanken, Sveriges riksbank, har inte en lika självständig ställning som tyska Bundesbank, men den är inte heller en bank som regering och riksdag styr från dag till dag. Riksbanken styrs av den parlamentariskt valda fullmäktige, som bland annat utser bankchef och fattar valuta- och räntebeslut.
Starka krafter vill göra
riksbanken helt oberoende
	Starka ekonomiska och politiska krafter i Sverige vill ha en helt oberoende riksbank. De vill ha en centralbank som, likt Bundesbank, har ingen eller minimal politisk styrning.
	Riksbanksutredningen vill ha en mer oberoende riksbank. Utredningen föreslår bland annat att riksbanksfullmäktiges mandatperiod ska förlängas från tre till sju år, att riksdagsledamöter inte ska få sitta i fullmäktige och att riksdagen i lag ska stadga att "målet för riksbanken skall vara att värna penningvärdet", det vill säga föra en låginflationspolitik.
Odemokratiskt med
"riksbanksdiktatur"
	De som stödjer riksbanksutredningens förslag förordar en centralbank som riksdagen inte kan utkräva ansvar av, i praktiken en "centralbanksdiktatur". En sådan ordning är oacceptabel. Den sätter centrala delar av den parlamentariska demokratin ur spel.
	Sveriges riksdag har det yttersta ansvaret för Sveriges ekonomiska politik. För att kunna ta det ansvaret, måste riksdagen kunna bestämma vilken penning- och finanspolitik landet ska föra. Det går inte, om grundlagen dikterar den ekonomisk politiken och riksbanken inte är ansvarig inför en nyvald riksdag.
	Sveriges riksbank är en av de mer självständiga centralbankerna i världen. Om det är någon ändring som behöver ske, är det snarare att göra riksbanken något mindre självständig genom att förkorta riksbankschefens mandatperiod från fem till tre år och låta den sammanfalla med riksdagens valperiod.
Riksdagen ska ha
yttersta ansvaret
	Riksdagen ska kontrollera den långsiktiga penning- och valutapolitiken, riksbanken den dagliga verksamheten. Därför bör riksdagen avvisa en lagstiftad låginflationspolitik, som grundlagsreglerar en dagspolitisk fråga: den ekonomiska politiken.
	Riksdagen ska ha ansvaret för den ekonomiska politiken. Den ska kunna ändra de ekonomisk-politiska prioriteringarna utan att behöva ändra grundlagen. Det kan till exempel handla om att prioritera full sysselsättning framför låg inflation.
	Erfarenheterna av EG:s två årtionden med låginflationspolitik borde stämma till eftertanke. Den har ökat arbetslösheten, minskat tillväxten och förstärkt den ekonomiska krisen.
	Sverige har gått i EG:s ekonomisk-politiska spår _ med negativ växt och arbetslöshet som följd. Vad vi behöver är inte mer utan mindre av den politiken. En förutsättning för detta är att Sveriges riksbank inte blir en centralbank av tysk typ och att Sverige inte blir EU-medlem som är underkastad en diktatorisk centralbank.
	
bildtext:
Riksdagen ska ha det yttersta ansvaret för den ekonomiska politiken i Sverige. Därför måste den förkasta utredningsförslaget om att grundlagsfästa en låginflationspolitik och stärka riksbankens ställning.





Fiffla inte med
folkomröstningen

	Det är ännu oklart, när det blir folkomröstning om EU-medlemskap. Klart är att det blir en folkomröstning och att den avgör om Sverige ska ansluta sig till Europeiska unionen eller inte.
	På fredag blir det partiledaröverläggningar om tid och villkor för folkomröstningen.
Sorgliga exempel på
folkomröstningsfiffel
	Det går utmärkt att manipulera med folkomröstningar. Det finns flera sorgliga exempel på folkomröstningsfiffel i vår närhet.
	När de kärnkraftsvänliga partierna i Sveriges riksdag efter kärnkraftsolyckan i Harrisburg tvingades utlysa en folkomröstning, fixade de till tre linjer istället för två. Linje två hade samma text på valsedelns framsida som linje ett men marknadsfördes som "avveckling med förnuft". I omröstningen fick ingen linje absolut majoritet, vilket gav riksdagen tolkningsrätten.
	När de EU-vänliga partierna i Danmarks folketing efter den första folkomröstningen om Maastrichtfördraget den 2 juni 1992 fick nej från väljarna, fixade de till en andra folkomröstning inom ett år. Folkomröstningen i maj 1993 gällde exakt samma fördrag men på valsedeln stod det att det handlade om Edinburgh-avtalet, som var ett EU-uttalande som gav Danmark vissa nya EU-undantag.
Ja-sidan öppnar
för manipulation
	Det går på olika sätt att manipulera den svenska opinionen i EU-frågan med hjälp av folkomröstningen. Här är fem sätt.
	1. Tre linjer i folkomröstningen: "ja", "nej" samt "avstår", "låt riksdagen avgöra" eller liknande alternativ.
	2. Folkomröstningar där de nordiska länderna spelas ut mot varandra. Denna taktik går ut på att låta landet med den mest EU-vänliga opinionen, Finland, gå till omröstning först och låta Norge vänta tills det blivit ja i Finland och Sverige.
	3. Kombinerad folkomröstning och val till EU-parlamentet. Detta skulle ge ja-sidan extra draghjälp i folkomröstningen.
	4. Ekonomisk strypning av nej-sidan. Det kan ske genom att staten styr kampanjpengarna till partierna, där ja-sidan dominerar, istället för en ja- och nej-kampanj som i kärnkraftsomröstningen.
	5. Folkomröstning i juni 1994. En folkomröstning som följer direkt på förhandlingsresultatet och EU-parlamentets godkännande i maj kan dra nytta av förhandlingseuforin, ja-sidans psykologiska övertag i dagsläget och resursövertag gentemot nej-sidan.
Låt inte taktiska
avgöranden styra
	Folkomröstningarna i Sverige, Norge och Finland går sannerligen att använda för att manipulera EU-opinionen på olika sätt.
	Ja-sidan skulle tjäna på att Finland röstade först, nej-sidan på att Norge gjorde det, eftersom ett nej är nära nog garanterat där.
	Vi hoppas innerligt att det inte blir taktiska avgöranden som styr folkomröstningen. Det är ovärdigt en demokrati. Det är att visa förakt istället för respekt för medborgarna.
	Ordförande i grundlagsutredningen om EU, statsvetarprofessorn Olof Ruin, är positiv till folkomröstningar. De är medborgligt fostrande, ger starkt legitimitet åt beslut och är ett medel att lösa upp låsta positioner i det politiska systemet, anser han.
	Men han varnar för att använda folkomröstningarna manipulativt. Han ser en gemensam nordisk folkomröstningsdag som ett bra sätt att undvika detta.
Gemensam valdag i
Norden hindrar fiffel
	Ett första sätt att undvika folkomröstningsfiffel är att regeringen snarast betalar ut ett generöst kampanjbidrag till ja- och nej-sidan, att regeringen garanterar att det bara blir två alternativ och att riksdagen lovar att följa omröstningsresultatet även vid lågt valdeltagande och minimal majoritet för nej.
	Ett andra sätt att undvika folkomröstningsfiffel är att låta Sverige, Finland och Norge gå till folkomröstning samtidigt och att ge omröstningskampanjen gott om tid. En sådan ordning utesluter folkomröstning i juni eller på valdagen i september.
	Norska stortinget röstade i december 1993 för en gemensam omröstningsdag. I Sverige har centerpartiet uttalat sig för detta.
	Partiledaröverläggningarna på fredag ger oss ett första besked om det är förakt eller respekt för medborgarna, som ska rama in Sveriges viktigaste folkomröstning och politiska beslut någonsin.
	Det mest demokratiska är en folkomröstning med två alternativ, minst två månader efter riksdagsvalet och samtidigt i Norden.

bildtext:
Statsminister Carl Bildt har kallat till partiledaröverläggningar på fredag för att dryfta tid och villkor för EU-omröstningen. För att undvika folkomröstningsfiffel bör Sverige, Finland och Norge gå till folkomröstning samtidigt. Staten måste också se till att nej- och ja-sidan snarast få generösa kampanjbidrag.





Finlands sak är vår

	I skuggan av maktkampen i Moskva och iraksvenskarnas återkomst sade Finland på fredagen nej till ytterligare kärnkraft.
Mycket talade för
ja till kärnkraft
	Finland har en annan kärnkraftsdebatt än Sverige. Där handlar den sedan länge om Finland ska bygga ett femte kärnkraftverk.
	Finlands riksdag har flera gånger debatterat kärnkraftens framtid och sagt nej till nya kärnkraftverk. Inför fredagens omröstning trodde många på en svängning, inte minst sedan en av de ledande kärnkraftsmotståndarna, handels- och industriminister Seppo Kääriäinen (c), i tisdags uttalade sig för en femte reaktor.
	Före Kääriäinens kovändning gav opinionsundersökningar bland riksdagsledamöterna kärnkraftsmotståndarna knapp övervikt.
Förväntat ja
blev tydligt nej
	Efter Kääriäinens spektakulära sidbyte trodde åtskilliga att majoriteten skulle tippa över till ett ja.
	Kärnkraftsanhängarna fick också god draghjälp av den inriktning kärnkraftsdebatten fick dagarna före omröstningen. Debatten handlade mer om de nya arbetstillfällen som ett nytt kärnkraftverk skulle ge än om energipolitik, säkerhet och miljö.
	Svenska ABB Atom och kärnkraftsindustrin i övrigt gnuggade händerna av förtjusning. Här såg de plötsligt möjlighet att få en exportorder, den första till ett västland på år och dag.
	Så blev det inte. Ett förväntat ja blev ett rungande nej.
Kärnkraftsanhängarna
accepterar knappast ett nej
	Med röstsiffrorna 107 mot 90 och 2 nedlagda röster beslutade riksdagen att Finland inte ska bygga något nytt kärnkraftverk.
	Därmed borde kärnkraftsutbyggnaden vara avförd från dagordningen i Finland. Men liksom EG/EU-anhängarna i Danmark och kärnkraftsanhängarna i Sverige inte accepterar ett nej, kommer knappast kärnkraftsanhängarna i Finland att göra det.
	Det är i detta sammanhang viktigt vad Sverige gör. Sverige kan indirekt styra bort Finland från framtida kärnkraft genom att ge Finland en hjälpande hand i energipolitiken.
	Finland har, precis som Sverige, goda förutsättningar att på lång sikt blir helt självförsörjande på förnybar energi. Liksom i Sverige är det biomassa, vindkraft, vattenkraft och effektiv energianvändning, som är nycklar till energimässigt oberoende.
Sverige bör hjälpa
Finland bygga gasledning
	På kort sikt är Finland beroende av energiimport. Hittills har det mest handlat om rysk olja. Finland vill minska detta dubbla beroende genom att via Sverige importera naturgas från Norge.
	Finland kräver inte mycket av Sverige, bara att vi bekostar en rörledning från Gävle till Stockholm, för att marknaden för norsk naturgas ska bli större. Finland och Norge betalar för anslutande rörledning till Gävle och från Gävle under Östersjön till Finland.
	Sverige har hittills stoppat denna naturgassatsning, trots att det finns efterfrågan på naturgas i Stockholmsregionen och gasen skulle minska Sveriges olje- och kärnkraftsberoende.
	Norsk naturgas skulle sätta stopp för nya kärnkraftverk i Finland, anser alla, även industriminister Seppo Kääriäinen.
	Den skulle länka samman Norden i ett naturgasnät, ge Sverige ett distributionsnät för framtida gas från biomassa och ge ny jobb.
	Finansieringen är inte heller något problem. Det är just den här typen av projekt, som Nordiska investeringsbanken ska finansiera.
	Vad väntar regeringen med nordiska samarbetsministern Olof Johansson (c) på? Sätt spaden i marken, Finlands sak är vår!


teckningen 930925
TECKNINGEN
Maktkampen i Moskva hårdnade på fredagen, när president Boris Jeltsin gav order om avväpning av parlamentets vakter. Men har det egentligen någon betydelse vem som kontrollerar centralmakten i Moskva? Lugnet i huvudstaden och provinserna tyder på att folk inte bryr sig, utan sköter sitt oberoende av vad Moskva säger. Fjädern har gått ur det ryska urverket.


andraledare 940614

EU-motståndet stärkt i Danmark

	EU-motståndarna gick stärkta ur EU-parlamentsvalet i Danmark.
	I skuggan av EU-anhängarnas framgång i Österrike skördade unionsmotståndarna i Danmark en stor valframgång.
	De renodlade EU-motståndarna, Folkebevaegelsen mod EF-unionen och Junibevaegelsen, gick starkt framåt och fick 25,5 procent (+6,7) och 4 mandat (oförändrat).
	De två unionskritiska partierna, socialliberala Radikale venstre och Socialistisk folkeparti, gjorde bättre ifrån sig än i förra valet. RV fick 8,5 procent (+5,7) och 1 mandat (+1), SF 8,6 procent (-0,5) och 1 mandat (oförändrat). RV gick starkt fram till  och SF minskade marginellt till .
	Det mest unionsivriga och federalistiska partiet, Centrumdemokraterna, förlorade sina två mandat och fick ynka 0,9 procent (-7,1). Det andra federalistiska partiet, högerliberala Venstre, ökade visserligen till 4 mandat (+1) och

	Valet av danska ledamöter i EU-parlamentet fick många vinnare. Både EU-anhängare och 
	EU-motståndare och skulle bli det EU-vänliga liberala partiet venstre, förlorarna EU-motståndarna i Folkebevaegelsen mod EF-unionen och Junibevaegelsen. överraskande EU-motståndarna. Före valet talade en del opinionsmätningarna om att de skulle förlora ett eller två av sina fyra mandat. När rösterna var räknade på måndagen visade det sig att de danska EU-motståndarna hade ökat med ett mandat och flera procentenheter. EU-motståndarna blev största partigrupp!
	







Flyktingpraktik
ger chans till jobb

	Ungdomspraktiken har blivit en lyckad satsning i kampen mot arbetslösheten. Regeringen har nu föreslagit ett liknande system för flyktingar, där de på samma sätt som arbetslösa ungdomar kan få en chans att komma ut på arbetsmarknaden.
	Förslaget är bra och har mot bakgrund av ungdomspraktikens facit goda förutsättningar att lyckas. Men detta vill socialdemokrater och nydemokrater inte tillåta. Socialdemokraterna tillbakavisar förslaget med samma motivering, som när det begav sig vid introduktionen av ungdomspraktiken 1992, förslaget ger inga fasta jobb.
	Det verkar ha gått socialdemokraterna helt förbi att närmare tjugo procent av ungdomspraktikplatserna har givit någon form av anställning. Alternativet från socialdemokraterna är att fortsätta ropa på fasta jobb.
Ungdomspraktiken
en lyckad satsning
	Enligt arbetsmarknadsforskaren Lena Schröders undersökningar och arbetsmarknadsdepartementets egna enkäter är en klar majoritet av ungdomarna, som har ungdomspraktik, positiva till denna åtgärd. Utan denna praktik skulle dubbelt så många ungdomar vara arbetslösa.
	I dag är närmare 80 000 ungdomar sysselsatta på detta sätt. Varför skulle inte detta också kunna bli en lyckad lösning för flyktingar?
	Bakom socialdemokraternas tomma prat om fasta jobb finns en hänvisning till det rekryteringsstöd på 75 procent av lönen, som tillkommer den arbetsgivare som anställer en flykting. Visst är det en god möjlighet, men när det visar sig att denna åtgärd inte ger tillräcklig effekt måste man ta till andra medel.
Flyktingpraktik kan
också bli framgångsrikt
	Flyktingsituationen i landet skulle underlättas avsevärt om flyktingarna skulle få chansen att komma ut i arbetslivet och få möjlighet att tjäna ihop till sitt uppehälle. Med detta är mycket vunnet.
	Ett stort problem för flyktingar i Sverige är att de inte på ett naturligt sätt integreras i det svenska samhället, utan samlas ihop på förläggningar i passiv och destruktiv väntan på uppehållstillstånd eller utvisning.
	Denna väntan är mycket skadlig för det svenska samhället, eftersom den göder ett missnöje bland den svenska befolkningen, vilket yttrar sig i fördomar och fientlighet mot invandrare.
	Det har visat sig att de som har haft en nära kontakt med invandrare inte är negativt inställda till denna grupp. Praktikplatser för invandrare är ett mycket bra initativ för att underlätta för denna grupp och samtidigt ge svensken ökade möjligheter att lära känna och acceptera människor från andra länder.
Alla måste få chansen
att göra rätt för sig
	Riksdagsledamoten och Hudiksvallsbon Laila Strid-Jansson från ny demokrati har i arbetsmarknadsutskottet kritiserat regeringens förslag på andra grunder än socialdemokraterna. Hon anser att invandrare inte ska särbehandlas på arbetsmarknaden och tycker att de i första hand måste lära sig svenska.
	Visst är det viktigt att kunna svenska för att fungera bra ute på arbetsmarknaden, men detta får inte utesluta praktik för den grupp av invandrare, som har lärt sig svenska språket. För de som inte har tillräckliga svenskakunskaper går det att ta lektioner parallellt med praktiken.
	Arbetslösa ungdomar och flyktingar befinner sig i en likartad situation. Båda grupper står utanför arbetsmarknaden och hoppas på att få ett jobb för att kunna göra rätt för sig på samma sätt, som andra. I denna situation är det motiverat med särbehandling.
	Ungdomspraktiken har fört många ungdomar ut i arbetslivet. Låt flyktingarna få samma chans genom en flyktingpraktik.


bildtext
Socialdemokraternas man i arbetsmarknadsutskottet, Johnny Ahlqvist, får stöd av ny demokratis representant i utskottet, Hudiksvallsbon Laila Strid-Jansson (bilden), när han säger nej till arbetspraktik för invandrare. Därmed fråntar de invandrarna en bra chans att integreras i det svenska samhället.





FN talar
nödvändigt
klarspråk

	Efter fjorton dagars intensiv beskjutning reagerade Förenta nationerna (FN) på bosnienserbernas attack mot den bosniska enklaven Gorazde. När reaktionen väl kom på söndagskvällen och måndagen var den snabb, resolut och välkommen.
	Det tragiska är bara att FN, nu liksom tidigare, reagerar så sent.
Framgång i Sarajevo
	FN förklarade redan i maj 1993 Sarajevo, Gorazde och ytterligare fyra muslimskt dominerade enklaver för fredade eller skyddade zoner. Detta skedde för att skydda dem mot anfall, ockupation och etnisk rensning från serbisk sida.
	FN:s fredade zoner har gett ett bräckligt skydd. Serberna har fortsatt att terrorisera de små enklaverna i östra Bosnien, dit Gorazde hör, med beskjutningar eller blockader.
	Det var först när FN hotade anfalla serbiska ställningar runt Sarajevo, som bosnienserberna upphörde med beskjutningen av den bosniska huvudstaden, drog tillbaka trupper och började häva belägringen av staden.
	I den fredade zonen Tuzla, som delvis är omringad av serbiska styrkor, agerade FN också resolut. FN förklarade att på en given dag tänkte öppna flygfältet, vilket serberna i princip fann sig i.
Bomber i Gorazde
	Efter framgången i Sarajevo och Tuzla slog omvärlden sig till ro. Under tiden grupperade parterna om sina styrkor. Serberna flyttade kriget till platser som Maglaj och Gorazde.
	När bosnienserberna genom offensiven mot enklaven Gorazde, som rymmer 65 000 invånare och flyktingar, på söndagen hotade att erövra och förinta själva staden Gorazde, reagerade FN.
	FN-befälhavaren i Bosnien begärde att Nato skulle bomba bosnienserbiska ställningar i enklaven Gorazde, vilket skedde.
	Nato-bomberna stoppade för stunden serbernas offensiv. Men efter några timmar gick serberna åter till anfall. FN svarade med en ny bombräd.
	Formellt har FN begärt flygstöd från Nato för att skydda FN-personal i Gorazde (15 observatörer). FN har nämligen inte utfärdat någon formell rätt för anfall mot serbiska trupper som anfaller FN:s fredade zoner. FN och Nato _ i praktiken USA _ tänjer därmed FN-resolutionen från maj 1993 till det yttersta.
FN agerade för sent
	Natos förnyade flyganfall i måndags fick inte bosnienserberna att lägga ner vapnen. Serberna svarade med att trappa upp kriget mot Bosnien och världssamfundet.
	Serberna gick till förnyad attack mot Gorazde och förklarade att de avbryter alla förbindelser med FN-styrkorna i Bosnien.
	Det har gått nästan två år sedan inbördeskriget började slita Bosnien-Hercegovina i stycken. Först nu reagerar FN med våld, som kan hindra än mer våld.
	Om FN hade reagerat tidigare, hade vi sannolikt undvikit mycket dödande och lemlästande i Bosnien.
Ingen väg tillbaka
	Det ser ut som om serbernas krig mot Bosnien och FN går mot en urladdning. Serberna testar FN:s fasthet och hårdhet. FN har inget alternativ än att fortsätta tala vapenmaktens klarspråk.
	Det finns ingen väg tillbaka för FN, Nato och USA. De måste fortsätta visa tuffhet och tvinga fram "Sarajevolösningar" runt alla bosniska enklaver _ serbiska tillbakadraganden _ och säkra landförbindelser mellan dessa enklaver, centrala Bosnien och Adriatiska havet.
	Detta är lättare sagt än gjort. Det räcker nämligen inte med flyganfall för att uppnå dessa mål. Det behövs även markstyrkor. Det lär knappast något Nato-land bidra med. Om bosnierna däremot får vapen, borde de med Nato-flygstöd ha hyggliga möjligheter att skapa en geografiskt sammanhållen bosnisk stat.
	Hittills har det varit meningslöst att tala fred med serberna. Om de tvingas på defensiven, bör det vara möjligt att tala fred med dem. Kanske har vi snart kommit till den punkt, då serberna ser fredsförhandlingar som bättre alternativ än krigshandlingar.

Jörgen Bengtson är HT:s chefredaktör.




andraledare 931214

Folk vill inte ha Öresundsbron
	Öresundsbron är ett uttryck för samma koncentrationstänkande och miljöfientlighet som kärnkraften och andra storskaliga, dyrbara och miljöförstörande lösningar på olika samhällsproblem.
	Politiker som vill bygga monument över sin tid eller sig själva älskar den här typen av byggen. Förre kommunikationsministern Georg Andersson (s) och hans efterträdare Mats Odell (kds) är levande bevis för detta. De tror att dessa monument är vad folk vill ha. De tro fel.
	I måndags kom en opinionsmätning från Sifo, beställd av miljöorganisationen Greenpeace, som visar att motståndet mot Öresundsbron är starkt och ökar: 49 procent säger nej till bron, 30 procent ja och 21 procent "vet ej". I en liknande mätning från Temo i november sade 42 procent nej, 38 procent ja och 20 procent "vet ej".
	Sifomätningen visar att bromotståndet är starkare på landsbygden än i storstäderna. Det är naturligt. Om man bygger Öresundsbron och kringfartslederna runt Stockholm ("Dennispaketet"), blir det mindre pengar över till vägar och järnvägar i skogslänen och andra mer glest befolkade delar av Sverige.
	Öresundsbron och Dennispaketet har miljömässiga, ekonomiska och regionalpolitiska konsekvenser, som får allt fler människor att säga nej till dem. Centerpartiet har hela tiden insett detta. När ska andra partier _ som säger sig vilja ta miljömässigt, ekonomiskt, socialt och regionalt ansvar _ inse detta?






Folkhemmet
blir fattighus?

	Är Sverige på väg att bli ett "tvåtredjedelssamhälle", där två tredjedelar av befolkningen lever gott och en tredjedel dåligt?
	Frågan är berättigad, eftersom arbetslöshet, sociala nedskärningar och en orättfärdig fördelningspolitik börjar sätta spår i samhällskroppen. Klyftorna ökar, fattigdomen breder ut sig.
Nästan en halv
miljon fattiga
	Nästan en halv miljon svenskar är fattiga, visar en undersökning från sociologiska institutionen vid Umeå universitet. Forskarna har frågat ett representativt urval svenskar på 793 personer vad de ser som "nödvändig" levnadsstandard.
	Högst upp på standardlistan kommer läkarvård, telefon, hemförsäkring och lagad mat minst en gång om dagen. Högt på listan finns också köp av nya kläder, tandläkarbesök en gång per år, daglig tidning och TV-apparat.
	Listan omfattar också andra "nödvändigheter" som en veckas semesterresa per år, egen bil, regelbundet sparande och pengar till ett bio- eller teaterbesök varje månad.
	Fattiga är, enligt studien, alla som saknar minst tre varor eller tjänster av totalt tjugo "nödvändigheter", som de intervjuade ser som förutsättningar för en "acceptabel tillvaro".
Två tredjedelar
har allt de önskar
	Två tredjedelar av svenskarna saknar inte någon på "standardlistan", enligt undersökningen.
	En tredjedel av svenskarna saknar en del på listan, flertalet av dem bara en eller två "nödvändigheter". Men det finns också en grupp, som saknar tre "nödvändigheter" eller mer. Dessa 419 500 personer betecknar studien som "fattiga".
	Fattigdomen ser olika ut inom gruppen. Det varierar vad en individ inte har råd med.
	1,7 miljoner svenskar, alltså betydligt fler än det totala antalet "fattiga", har inte råd att spara en slant varje månad.
	Knappt 900 000 har inte råd med en veckolång semesterresa.
	Nära 400 000 svenskar har inte råd att köpa nya kläder, utan får köpa begagnat. Lika många har inte råd med en daglig tidning.
Flest fattiga bland
unga och ensamstående
	Studien från Umeå universitet ger besked om i vilka grupper fattigdomen är störst: hos unga människor med få tillgångar, ensamstående med eller utan barn och utomeuropeiska invandrare.
	Andra studier och utredningar ger liknande interiörer från det svenska folkhemmet. Den utredning som har betytt mest är statliga Låginkomstutredningen, som tillsattes 1965 med uppgift att kartlägga och belysa låginkomstgruppernas problem.
	Låginkomstutredningen visar, liksom delvis studien från Umeå, på klassklyftor och orättvisor i vårt samhället. Åtskilligt har blivit bättre sedan Låginkomstutredningen undersökte folkhemmet, men Umeåstudien visar att det vi trodde var Välfärdssverige delvis fortfarande är Fattigsverige.
Alla måste få
plats i folkhemmet
	Låginkomstutredningen ledde till sociala förbättringar.
	Umeåstudien bör leda till en statlig utredning, som likt Låginkomstutredningen kartlägger svenskars levnadsförhållanden. Studien bör också leda till en nyordning, som gör att varje nytt utrednings- och regeringsförslag redovisar de fördelningspolitiska effekterna av förslaget.
	Statens budgetunderskott 1993/94 blir 217 miljarder kronor, inklusive socialförsäkringssystemen 247 miljarder, enligt riksrevisionsverkets senaste beräkning. Underskottet i den konsoliderade offentliga sektorn (stat, landsting, kommun och socialförsäkringar) är något mindre men ändå hissnande 208 miljarder.
	Det är nödvändigt med tuffa besparingar för att sanera Sveriges ekonomi. Dessa måste få en sådan utformning att alla svenskar får rätt till en anständig levnadsstandard.
	Saneringen av statsbudgeten får inte leda till att fler faller under fattigdomsstrecket och igenom folkhemsgolvet. Det får inte leda till att man ersätter folkhemmet med fattighus, att "socialstaten rullas tillbaka", som moderatstudenterna kräver.

bildtext:
Om fattigdomen får fortsätta att breda ut sig i Sverige, riskerar folkhemmet _ det generella välfärdssamhället _ att bli ett fattighus, där bara de verkligt fattiga får samhällets stöd.


andraledare 940602

För mycket rök i Hudik

	Sedan nästan ett år finns en lag, som ska ge merparten restauranggäster en rökfri miljö. Tobakslagen stadgar att alla restauranger med plats för minst 50 gäster ska ha rökfri avdelning.
	Krögarna är urusla på att följa lagen. Hudiksvall är ingen undantag, det framgår av en artikel i gårdagens HT ("Hudikkrögare struntar i lag om rökfrihet").
	En del restauranger i centrala Hudiksvall, som Charlies, Stadt och Wienerkällaren, struntar i att följa lagen.
	Andra restauranger, som Le Bistro och Skutan, lever pliktskyldigt upp till lagen: De har bord för ickerökare, men antingen så få bord, en sådan placering av borden eller så dålig ventilation att rökfriheten bara blir fiktiv.
	Ett fåtal stora restauranger, däribland Åhlens, har rökfria avdelningar som fungerar. På dessa restauranger är det möjligt att beställa/hämta mat och äta måltiden utan att bli passiv rökare.
	En stor restaurang, Domus, har infört totalt rökförbud. Det intressanta är att Domus, sedan man gjorde hela restaurangen rökfri, enbart har goda erfarenheter av detta. Antalet nöjda gäster har ökat.
	Lagen tvingar inte restauranger med färre än 50 platser att erbjuda gästerna en rökfri avdelning. En del mindre restauranger har ändå infört rökfria zoner eller helt förbjudit rökning. Andra, som Hälsingestugan, tvingar alla gäster att bli passiva rökare.
	Den 1 juli i år träder en ny tobakslag i kraft, som skärper kraven på rökfrihet på arbetsplatser och i offentliga lokaler. Tyvärr skärper den nya tobakslagen inte kraven på restaurangerna.
	Det är hög tid för en skärpning. Det rimliga är naturligtvis att göra alla restauranger rökfria och sedan ge viss möjlighet att inrätta rökzoner i en liten, klart avgränsad och väl ventilerad del av restaurangen.







För tidigt att
mata fåglarna
	
	Ungdomsarbetslösheten är i sig ett mycket allvarligt samhällsproblem. Så allvarligt att det tyvärr kommit att skymma sikten för det närliggande problemet med förtidspensioneringar.
	Både arbetslösa ungdomar och förstidspensionärer är delvis offer för samma fenomen. De ständigt ökade kraven på kompetens och prestation i arbetslivet gör att många människor helt enkelt inte håller måttet, utan blir utkonkurrerade även från arbeten de haft länge och behärskar.
	I dag finns ingen beredskap att möta den kraftigt ökade mängden av förstidspensionärer. Förslaget till nytt pensionsystem visar att varken regering eller oppositition har fäst någon större uppmärksamhet vid detta problem.
	Frågan om förtidspensionärernas situation har lastats av på en framtida utredningen.
Antalet yngre med
förtidspension ökar
	Ökningen av förtidspensionärer 1993 var lavinartad. Totalt övergick 62 500 sjukskrivna till förtidspension. Det som emellertid är mest alarmerande är att hälften av dessa nya förstidspensionärer var under 55 år.
	För snart tio år sedan, 1985 förtidspensionerades 51 000 människor i Sverige och då var endast en tredjedel under 55 år. Den största ökningen de senaste två åren var i gruppen 30 _ 55 år, det vill säga en stor del av denna ökning har skett i den ålder då människan normalt står i zenit på sin yrkesbana.
	Tillväxten av antalet förtidspensionärer är en samhällsekonomisk kostnadsbomb, enligt Hannelotte Kindlund, avdelningsdirektör på riksförsäkringsverket (RFV).
	Genomsnittsåldern för förtidspensionering sjunker hela tiden, vilket skruvar upp kostnadstrycket.
Stora resurser
ligger i träda
	Förutom att det ökade antalet förtidspensioneringar kostar samhället en massa pengar, totalt 37 miljarder i år, så är detta också ett gigantiskt slöseri med det så kallade humankapitalet. Viktiga arbetsresurser går helt enkelt förlorade.
	Dessutom leder många förtidspensioneringar till personliga tragedier.
	Sverige behöver mobilisera både de arbetslösa och de förtidspensionerade för att få ekonomin på fötter igen. Problemet är att alltför många i dessa grupper har för låg kompetens. Nyckeln heter massiva utbildningsinsatser och rehabiliteringsprogram.
	Dessvärre är inte alla överens om en sådan strategi.
Ge möjligheter
till vidareutbildning
	Rätten till tjänstledighet för studier kommer i fortsättningen att inskränkas ordentligt, om en färsk utredning i frågan får som den vill.
	Utredningen föreslår att utbildning som inte har anknytning till arbetsuppgifterna, inte ska ge rätt till tjänstledighet.
	Dessutom ska maximal tjänstledighet för studier begränsas till två år. Förslaget är otidsenligt, eftersom det begränsar den anställdes utbildningsmöjligheter i tider då en föränderlig arbetsmarknad ställer allt högre utbildnings- och kompetenskrav på den anställde.
	Morgondagens arbetsmarknad kommer att ställa allt högre krav på flexibilitet och kompetens på bredden och djupet. Därför är det viktigt att skapa ett system, som uppmuntrar både företag och anställda att ta varje chans till vidareutbildning och breddning av kompetensen.
	Minskat antal förtidspensionärer är en positiv bieffekt av detta.


bildtext
Antalet förtidspensionärer ökar dramatiskt. Hälften av de 62 500, som förtidspensionerades 1995 är under 55 år. För många av dessa är det ännu för tidigt att att vara hänvisad till att mata fåglarna.






För tidigt skrota
ungdomspraktiken

	Arbetslinjen är den svenska metoden att sysselsätta arbetslösa människor i väntan på riktiga jobb. Den har varit mycket framgångsrik och stått, som förebild för många länder. Flera EU-länder har visat ett stigande intresse för den svenska metoden i takt med att arbetslösheten accelerat i Europa.
Tiden är
inte mogen
	Den senaste tiden har det emellertid skett en förändring på den svenska arbetsmarknaden. Arbetsförmedlingarna noterar en liten ökning i antalet riktiga jobb. Ökningen har fått chefen för arbetsmarknadsstyrelsen (AMS), Göte Bernhardsson, att förorda en skrotning av ungdomspraktikplatserna och projekten för arbetslivsutveckling (ALU), till förmån för mer långsiktiga åtgärder, såsom rekryteringsstöd.
	Bernhardsson brukar sällan låta sina prognoser styras av tillfälliga känsloyttringar, men den här gången är han väl optimistisk beträffande stabiliteten i den trend, som visar en ökad tillströmning av riktiga jobb.
	Tiden är ännu inte mogen för att överge vare sig ungdomspraktiken eller ALU-projekten.
Rekryteringsstödet är
en långsiktigt åtgärd
	Enligt Bernhardsson har ungdomspraktiken och ALU-projekten trängt ut mellan 25 000 och 30 000 riktiga jobb från arbetsmarknaden. Han anser att detta fenomen styrker hans uppfattning om behovet av en övergång till mer långsiktiga åtgärder, där rekryteringsstödet är ett viktigt inslag.
	Rekryteringsstödet är socialdemokraternas alternativ till regeringens arbetsskapande åtgärder och innebär att en företagare får 75 procent av lönen av staten för anställda ungdomar under 25 år.
	Åtgärden har goda förutsättningar att fungera på lång sikt på en expanderande arbetsmarknad. Men i den djupa svackan Sverige har befunnit sig i var åtgärden i princip effektlös. Ingen vågade anställa och dra på sig långvariga kostnader.
	I detta läge var det nödvändigt med akuta åtgärder, vilket gav ungdomspraktiken och ALU-projekten.
Praktikanterna har
varit till stor hjälp
	Indikationerna på en ökad tillströmning av riktiga jobb är ännu inte tillräckligt starka och stabila för att ligga till grund för en omläggning av arbetsmarknadspolitiken i Sverige.
	Samtidigt är diskussionen om riktiga jobb en aning bedräglig i den meningen att ingen vet om dessa 25 000_30 000 jobb verkligen hade kommit till om inte ungdomspraktik och ALU-projekten funnits.
	Visst finns det kommersiella företag som har missbrukat både ungdomspraktiken och ALU-projekten för att banta lönekostnaderna, men i det stora hela har dessa åtgärder visat bra resultat.
	En femtedel av ungdomspraktikanterna har faktiskt fått fast jobb efter sin praktik. Dessutom har dessa arbetsmarknadsåtgärder varit till stor hjälp för landets ideella föreningar och även enheter inom den offentliga sektorn, vilka på ett bra sätt fått en förstärkning som de annars aldrig haft råd till.
	På lång sikt är det av största vikt att lägga in alla resurser för att skapa riktiga jobb och därmed bryta bidrags- och praktikrundgången för de många arbetslösa. Men det är ännu för tidigt att skrota ungdomspraktiken och ALU-projekten.

bildtext
Chefen för arbetsmarknadsstyrelsen (AMS), Göte Bernhardsson, vill skrota ungdomspraktiken och ALU-projekten till förmån för rekryteringsstöd till företagare. Han brukar sällan ligga fel i tiden med sina åsikter, men denna gång är han emellertid för tidigt ute.
Foto: Claus Gertseu



andraledare 931203

Förbud mot NNP och Milko?

	På nyårsdagen måste Nedre Norrlands producentförening (NNP), Milko, Arla, Scan och andra lantbrukskooperativa företag lägga ner sin verksamhet. Den 1 januari 1994 träder den nya konkurrenslagen i kraft fullt ut, som förbjuder samverkan mellan bland annat bönder.
	Den EU-anpassade konkurrenslagen trädde i kraft den 1 juli i år men övergångsregler gav ett halvårs respit. Bakom lagen ligger år av utredningar. De jordbrukskooperativa företagen har länge försökt få näringsminister Per Westerberg (m) att förstå att hans konkurrenslag är en diskrimineringslag mot producentkooperativa företag.
	Per Westerberg har fram till nu struntat i böndernas protester och viftat bort deras argumentation som ett särintresses försök att bevara privilegier och monopol.
	I veckan bekräftade konkurrensverket att bönderna har rätt. Konkurrenslagen anser att böndernas samverkan i kooperativa föreningar förhindrar eller snedvrider konkurrensen.
	NNP, Milko och andra bondeägda företag måste söka dispens för att få fortsätta med sin verksamhet efter årsskiftet. Detta är absurt!
	Det måste snarast till en lagändring. Marknadsliberaler älskar att utmåla bondekooperativa företag som hemska och jättelika monopolkolosser men talar tyst om de verkliga jättarna, multinationella livsmedelsföretag som Nestle och Uniliver, vilka tränger sig in allt mer på den svenska marknaden. Om Per Westerbergs lag får träda i kraft fullt ut, så skulle dessa jättar få härja fritt.
	I sin iver att EU-anpassa lagarna, går Per Westerberg längre än Europeiska unionen själv. EU-länderna har inte lagar, som förbjuder producentkooperativa företag.
	Vissa EU-länder, till exempel Danmark, har istället underlättat för bondeägda företag att expandera och koncentrera verksamheten. Detta har gett bondeägd livsmedelsindustri i Danmark ökad slagkraft på både hemma- och exportmarknaden, bland annat i Sverige.
	Nu lovar Per Westerberg plötsligt att göra något åt saken. Varför vaknar Per Westerberg några minuter före tolv, när han haft över två år på sig att reagera?





Föreningen för
de osolidariska

	Skattebetalarnas förening har kört igång vulgärpropagandan inför det stundande riksdagsvalet. På fredagen presenterade föreningen en rapport, som varnar för en höjning av skatten med 13 000 per år för medelinkomsttagaren om socialdemokraterna vinner valet i höst.
	Rapporten är ett beklagligt hopkok av gissningar och nyliberal skrämselpropaganda. Den är en partsinlaga från en grupp människor, som har samlats för att gemensamt odla sitt egenintresse _ sänkt skatt till varje pris.
Medborgaren är
beredd att betala
	Socialdemokraterna har förvisso en lång och stabil tradition att lösa de flesta samhällsproblemen över skattsedeln. Men den ekonomiska krisen på nittiotalet, till stora delar orsakad av en överupplåning för finansierng av en linjär expansion av den offentliga sektorn, har även fått socialdemokraterna att tänka om.
	Skattehöjningar är ingen mirakelmedicin mot alla samhällsproblem, men det är inte heller ensidiga skattesänkningar.
	Det viktiga är att i första hand fråga medborgaren vad den vill ha för service av samhället och sedan hur den vill att denna service ska finansieras. Servicen måste ju betalas.
	Om det skulle visa sig att medborgaren vill ha bra och en för alla likvärdig vård- och omsorg, en fungerande räddningstjänst, bibliotek, ett rikt kulturliv och en bra och en för alla barn likvärdig utbildning då får också medborgaren vara beredd att betala för detta.
	Det är nog alla medvetna om, i alla fall de som är i behov av samhällets service.
Solidariteten är
på väg tillbaka
	De som är i behov av äldrevård för sin gamla mor eller barnomsorg för sina barn är beredd att betala solidariskt till det gemensamma, eftersom de vet att det är en förutsättning för att samhället i längden ska kunna ge den service medborgarna vill ha.
	För att detta ska fungera krävs solidaritet, det vill säga att alla är med och bidrar till den gemensamma kakan, även de som vet att de inte kommer att behöva en bråkdel tillbaka av vad de betalat in.
	I detta resonemang döljer sig det sammanhållande kittet i skattebetalarnas förening _ bristen på solidaritet. Ett begrepp som under åttiotalet hamnade i bakvattnet av skattesänkar- och privatiseringsretoriken.
	Pendeln är nu på väg tillbaka och begreppet solidaritet har fått ett värde igen. Detta mycket tack vare att nyliberalerna väckte medborgarna ur sin slummer för att visa på hur ett samhälle utan solidaritet ser ut.
Tjänsterna måste
betalas solidariskt
	Saken är helt enkelt den att skattebetalarnas förening vill minska sitt bidrag till den gemensamma sektorn, eftersom de anser att de betalar alldeles för mycket i förhållande till vad de får ut.
	I ett solidariskt samhälle betalar medel- och höginkomsttagare proportionellt mer i skatt än låginkomsttagare, det är en självklarhet. I skattebetalarnas förening, sammansatt av medel- och höginkomsttagare, är dessvärre detta faktum ingen självklarhet.
	Oavsett vilken regering som kommer att styra landet efter riksdagsvalet i september kommer den att tvingas ta in mer pengar från medborgarna, för att kunna betala av på den gigantiska statsskulden och minska det enorma budgetunderskottet.
	Betalningarna måste göras utan att rasera det generella välfärdssystemet. Detta är inte i första hand ett krav från politikerna utan från väljarna. Om denna finansiering sker i form av ökad skatt, höjda egenavgifter eller både och är egentligen egalt.
	Det viktiga är att alla är med och betalar solidariskt för de tjänster vi har lånat oss till och de tjänster vi vill behålla också i morgon.





Förfuskad
folkomröstning?

	Trettonde november 1994 är inget idealiskt datum för EU-omröstningen: Dagen kommer för tätt inpå riksdagsvalet. Det hade varit bättre att gå till folkomröstning några veckor senare eller senvintern 1995. Nu gäller det att göra det bästa av situationen och förhindra att folkomröstningen blir förfuskad.
	Det går att manipulera EU-omröstningarna på olika sätt. Det går till exempel att arrangera folkomröstningarna i Finland, Sverige och Norge i en sådan ordning att en dominoeffekt uppstår eller att låta den ena sidans resursövertag bestå.
"Ja" manipulerar
	Makten att manipulera ligger på ja-sidan. Nej-sidan kräver bara en manipulationsfri folkomröstning, inte egna fördelar som exempelvis en folkomröstningsordning med Norge först.
	Ordningen på omröstningarna är sannolikt det effektivaste sättet att förfuska folkomröstningen på. Taktiken är att låta Finland, där ja-sidan har övertaget, rösta först. Tanken är att ett ja i Finland ska få ett EU-kritiskt Sverige att rösta ja, som i sin tur ska få ett än mer EU-kritiskt Norge att rösta ja.
	Hittills har ja-sidan följt denna plan. Den har vägrat ta talet om gemensam nordisk folkomröstningsdag på allvar. Det har skett trots att norska stortinget har gett regeringen Brundtland i uppdrag att agera för en gemensam omröstningsdag i Norden och trots att ett svenskt regeringsparti, centerpartiet, har uttalat sig för detta.
"Ja" har pengarna
	Hittills har regering och riksdag inte gjort mycket för att balansera ja-sidans enorma resursövertag. Nej-sidan har varken fått pengar eller konkreta löften om pengar till folkomröstningskampanjen.
	De fyra nej-organisationerna _ Nej till EU, Socialdemokrater mot EU, Centernej till EU och Fackliga EU-kritiker _ har bara fått några procent av de 100 miljoner, som riksdagen har delat ut för EU-information via den så kallade Fälldin-delegationen.
	Ja-sidan har inget problem med pengar. Staten, näringslivet (SAF, Industriförbundet och enskilda företag), Lantbrukarnas riksförbund, fackliga organisationer, flertalet politiska partier och stora intresseorganisationer pumpar in nödvändiga pengar.
	Nej-sidan har praktiskt taget inga pengar alls. Enligt radions Eko-redaktion hade ja-sidan 1992 tio gånger större ekonomiska resurser än nej-sidan. I dag torde övertaget vara ännu större.
"Nej" i underläge
	På medieområdet ser det lika illa ut. Av strax över 100 dagstidningar, som utkommer minst fyra gånger per vecka, har bara åtta tidningar en på ledarsidan kritisk hållning till EU-medlemskap (Norrländska Socialdemokraten, Länstidningen Östersund, Östersunds-Posten, HT, Arbetarbladet, Dala-Demokraten, Dagen och Norra Skåne).
	På område efter område är nej-sidan i resursmässigt underläge. Detta är ett hot mot folkstyret!
	Folkstyre förutsätter att folk har möjlighet att ta till sig information från olika håll och värdera denna information innan man går till beslut. Detta är särskilt viktigt, när parlamentet har fört ut en viktig samhällsfråga till folkomröstning.
	Om medborgarna bara får information från en sida, blir det inte mycket bevänt med balansen.
	Om medborgarna blir utsatta för manipulation i själva folkomröstningen, till exempel genom att omröstningarna kommer i en viss ordning för att uppnå ett visst resultat, blir det inte mycket bevänt med legitimiteten i den omröstningen.
Gemensam dag
	Bästa sättet att förhindra en manipulativ EU-omröstning är att genomföra folkomröstningarna på en och samma dag i Sverige, Norge och Finland och ge den sida som är i underläge, nej-sidan, rejält med resurser.
	Eftersom bara Sverige har låst datum för folkomröstningen, bör det fortfarande gå att samla Norden kring ett gemesamt datum. Den 13 november 1994 har fördelen att den varken kommer för nära det finländska riksdagsvalet i mars 1995 eller så nära årsskiftet att ratifikationsprocessen blir omöjlig i de tre ländernas parlament.
	Partier med respekt för folkstyret bör omedelbart kräva att länderna går till gemensam folkomröstning i november och att nej-sidan får ekonomiska och andra materiella resurser som i görligaste mån balanserar ja-sidans absurda övertag.
	Regeringen bör därför redan den här veckan ge klart besked till EU-motståndarna, att de får minst 50 miljoner kronor till en nej-kampanj och eget utrymme i en broschyr som går ut till alla hushåll före folkomröstningen.

Jörgen Bengtson är HT:s chefredaktör.




andraledare 930908

Förnuftigt slopa flyttskatten

	Regeringen har bestämt sig: flyttskatten ska bort. Regeringen lämnade över förslaget till nya uppskovsregler vid bostadsbyte till lagrådet på tisdagen.
	Om regeringen får som den vill, försvinner flyttskatten redan i dag. De nya regler för realisationsskatt på bostäder, som regeringen föreslår, gör att den som säljer sitt hus eller sin bostadsrätt slipper betala skatt på reavinsten, om han eller hon köper en ny bostad senast kalenderåret därpå. Reavinsten och skatten skjuts alltså på framtiden.
	Enligt förslaget ska den som säljer sin bostad utan att köpa någon ny ta upp 50 procent av reavinsten till beskattning. Den som köper en billigare bostad, ska betala en viss del i reavinstskatt; resten skjuts på framtiden.
	Skattereformen har en klar minussida. Den minskar på kort sikt skatteintäkterna med cirka 800 miljoner kronor.
	Slopad flyttskatt har också en plussida. Den främjar rörligheten på arbetsmarknaden, vilket bör verka stimulerande på ekonomin. Den stimulerar rörligheten på bostadsmarknaden, vilket bör höja fastighetspriserna och leda till återhämtning på fastighetsmarknaden.
	Dagens reavinstregler har lett till orimliga effekter, som gör att vissa personer inte har råd att byta till mindre bostäder eller ta jobb på annan ort. Det är alltså välmotiverat att slopa "flyttskatten".
	Frågan är dock hur staten klarar en inkomstminskning på 800 miljoner kronor, när budgetunderskottet är så stort som det är. Regeringen borde ha förstärkt statskassan med friska skattepengar, förslagsvis genom att höja fastighetsskatten.
	

andraledare 931125

Försök till EU-manipulation stoppat

	När Europeiska gemenskaperna (EG) den 1 november 1993 blev Europeiska unionen (EU), en förbundsstat och supermakt under bildande, började en del EG/EU-anhängare att bli oroliga. De visste att motståndet mot en svensk anslutning skulle öka, när unionsfördraget inte längre gick att bortförklara.
	Maastrichtfördraget är godkänt av alla EG-länder. EG har börjat sin marsch mot en politisk, ekonomisk, monetär och militär union. Statsbygget är i full gång.
	Ledande politiker och opinionsbildare, som är för unionsanslutning, började leta efter andra ord än "union". Nuvarande statsråd som Birgit Friggebo (fp) och Gun Hellsvik (m) och tidigare statsråd som Hadar Cars (fp) och Mats Hellström (s) började tala om "Europeiska förbundet" istället för "Europeiska unionen". Aftonbladet (s) argumenterade för att EU skulle heta EG.
	På onsdagen meddelade Tidningarnas telegrambyrå (TT), Sveriges radio, TV 4 och de stora rikstidningarna att de "med omedelbar verkan" går över till att skriva och tala om "Europeiska unionen". Delegationen som översätter EG/EU:s regelverk har beslutat samma sak. Även statsrådsberedningen skickar inom kort ut direktiv till departement och myndigheter om att skriva och tala om EU.
	Ja-sidans oblyga försökt att i orwellsk anda manipulera språket och förvirra begreppen, genom att kalla Europeiska unionen för något helt annat, misslyckades. Ja-sidans manipulativa försök är ett memento inför folkomröstningen. Flera försök i Orwells anda är att vänta.


andraledare 940613

Förväntat EU-ja i Österrike

	Det blev ja till "anschluss" i Österrike, den här gången inte med Tyskland utan med Europeiska unionen (EU). 66 procent röstade för EU-anslutning och 34 procent mot.
	Österrikes ja var väntat, vilket vi också sade i lördagens ledare.
	Det fanns många skäl att rösta nej i Österrike _ självständigheten, folkstyret, neutraliteten, miljön, regionalpolitiken och de höga EU-avgifterna _ men de räckte inte. När ja-sidan satte in sin massiva propaganda, vägrade nej-sidan en enda schilling i stöd och lyckades mobilisera soffliggare för ett ja, blev det också ett tydligt ja.
	Det är lättare för österrikare än nordbor att rösta ja till EU-anslutning. Österrikarna är tysktalande, är starkt ekonomiskt beroende av Tyskland, bor i ett land som ligger i centrala Europa och saknar den naturliga regionala gemenskap och det "EU-alternativ" som Norden är.
	Nej-sidan i Österrike var inte tillräckligt stark för att hindra ett ja, men den var ändå starkare än vad regeringen räknade med, när den utlyste omröstningen. Nej-sidans högerfalang tog också till vissa vulgärargument, som misskrediterade EU-motståndarna och ett nej.
	Förbundskansler Franz Vranitzky (s) leder en regering, som i senaste valet fick stöd av 75 procent av väljarna. Detta stöd fick inte regeringen i EU-omröstningen.
	Sveriges EU-anhängare kommer att dra växlar på Österrikes EU-ja. Vi tror dock inte att Österrikes ja blir någon draghjälp för ja-sidan i Sverige. Förhållandena i Sverige skiljer sig så mycket från dem i Österrike, även om argumenten för och mot EU-anslutning är relativt lika, att ett ja i Österrike inte ökar sannolikheten för ett ja i Sverige.




underledare 940509

Framgångsrik företagsmässa
	I år fick mässan i Glysishallen en ny inriktning. Den blev en företags- och utbildningsmässa med framtidsprofil.
	Mässan blev inte den publika framgång arrangörerna räknade med. Det kom 6 000 besökare mot beräknade 8 000. Men det fungerade ändå som en mötesplats för framför allt företag och offentlig sektor samt som ett utbildningforum.
	Den här typen av mötesplatser är viktiga för främst småföretag och entreprenörer. Mässan borde också vara viktig för Hudiksvalls storföretag. Tyvärr lyste de flesta av dem med sin frånvaro. Vi saknade också bredden i småföretagen.
	Det är tveksamt om det finns underlag för den här typen av företags- och utbildningsmässa varje år, men den har en given plats i Hudiksvalls mässutbud och kommunens näringslivssatsningar.




tredjeledare 940504

Framtidstron återvänder till Stocka

	Framtidstron är på väg att återvända i Stocka. När Modo såg till att förpassa sågverket i Stocka till historien, ställdes stockaborna inför en ny och skrämmande situation. Sågverket var motorn i det lilla samhället, och när det lades ned stannade liksom allting av.
	Nu har Kenth Högström, som omvandlade det gamla sågverksområdet på Håstaholmen till småföretagar- och utbildningscentrum, med visst stöd av Modo och i samarbete med företagaren Anders Jonsson, planer på att utveckla Stockasågens industriområde. Kenth Högström lovar ett tiotal nya arbetstillfällen.
	Detta initiativ kommer i rätt tid. Vi behöver fler satsningar på nyföretagande och småföretag innan arbetslöshetens förlamande effekter har ätit sig alltför djupt in i stockabornas och andra arbetslöshetstyngda ortsbors sinnen.




andraledare 930922

Från insikt till åsikt om besparingar?

	Den socialdemokratiska partikongressen visade i ett antal beslut att den inte har förstått nödvändigheten av smärtsamma besparingar i de offentliga utgifterna under nittiotalet. Kongressen ställde sig principiellt bakom sextimmarsdag, återinförda ersättningsnivåer i socialförsäkringarna och andra dyrbara reformer.
	Men kongressen visade också att den besitter ekonomisk insikt. Kongressombudet Göran Färm fick, med stöd av bland andra Gävleborgsdistriktets ordförande Kenth Högström, stöd för ett uttalande som luktade mer blod, svett och tårar än många andra kongressbeslut.
	"Det krävs också utgiftsminskningar, avgifter och skatter. Kravet på trovärdighet måste gälla både besparingarnas storlek och innehåll", säger kongressen med nyvunnen insikt om svensk ekonomi.
	Det räcker dock inte med denna insikt. Socialdemokraterna måste också ha en åsikt om vilka utgifter de ska minska, hur och när de ska spara. Här står socialdemokraterna utan svar och därmed trovärdighet.





Fred i vår tid?

	Världen står i brand.
	På alla jordens befolkade kontinenter utom den nordamerikanska pågår lokala krig eller konflikter.
	Krigen är särskilt påtagliga i Europa. För första gången sedan andra världskriget hemsöker blodiga krig och väpnade konflikter vår kontinent.
Strimma av ljus
i mörker av krig
	I detta mörker av krig finns en strimma hoppfullt ljus. Det lyser i en del av världen, som har stått på krigsfot i 45 år och haft djupa konflikter mellan folkgrupper betydligt längre än så: Mellanöstern.
	Här lyser fredsljuset sedan några dagar. Det lyser med en svag, flämtande låga. En ovarsam rörelse kan få ljuset att falla och flamman att dö ut, en enskild person kan med en pust släcka lågan.
	Den flämtande freden i Mellanöstern behöver många och kraftiga ljus för att inte slockna. Den behöver stöd av starka krafter i världen, som politiskt och ekonomiskt stöttar fredsprocessen.
PLO och Israel i
historisk försoning
	De judiska och palestinska ledarna tände fredsljuset, när de på fredagen officiellt erkände varandra och banade väg för fred.
	Natten mot fredag godkände Palestinska befrielseorganisationen (PLO) Israels rätt att existera i fred och säkerhet. PLO tog avstånd från våld och lovade att avsluta intifadan. PLO-ledaren Yasser Arafat fick stöd för sin linje i PLO:s verkställande utskott, men oppositionen var och är stor.
	Senare på fredagen skrev premiärminister Yitzhak Rabin under dokumentet, som erkänner PLO som företrädare för det palestinska folket och öppnar dörren till palestinskt självstyre. Även i Israel är oppositionen mot uppgörelsen stark, inom oppositionen, bland judiska bosättare på ockuperad mark och i vissa religiösa grupper.
	Den 10 september 1993 är _ trots denna smolk i glädjebägaren _ en historisk dag, en ny 9 november 1989, dagen då Berlinmuren föll och rev murar mellan två världar. Den 10 september är en judisk-palestinsk försoningsdag.
Nya insikter har
gett nya åsikter
	Den israelisk-palestinska fredsplanens första fas är begränsat palestinskt självstyre i Gazaremsan och Jeriko på Västbanken. Senare faser är självstyre i Västbanken och självständighet _ som en del av ett statsförbund eller som självständig stat.
	Yttre faktorer, gemensamma fiender och förändrade attityder har fört samman Israel och PLO och berett vägen för fred.
	Israel har varit pressat av västvärlden att sluta fred med PLO och ge palestinierna självstyre eller självständighet.
	PLO har varit pressat av dålig ekonomi, sedan staterna på Arabiska halvön drog in sitt stöd till PLO som en följd av PLO:s stöd till Irak i kuwaitkriget, och krav att nå resultat i fredssamtalen med Israel.
	Israel och PLO har sett hur palestinsk extremism och muslimsk fundamentalism har blivit ett allt större hot mot dem båda.
	Israel och PLO har, inte minst genom den norske medlaren Johan Jörgen Holsts arbete, börjat betrakta varandra med nya ögon.
Får inte stanna
med Gaza och Jeriko
	Det ömsesidiga erkännandet Israel_PLO och Gaza_Jeriko-planen är ingen garanti för fred, bara början på en mödosam fredsprocess.
	För att den ska bli framgångsrik, måste självstyret i Gaza och Jeriko bli en politisk och ekonomisk framgång. Dessförinnan måste Israel, palestinier och arabstater ha tagit nya steg i fredsprocessen.
	Freden kostar mycket pengar.
	Israel och arabstaterna måste lämna sina bidrag till det pilotprojekt för fred, som Gaza_Jeriko-planen är.
	Rent ekonomiskt kommer dock projektets förverkligande att vara beroende av västvärldens städ. De nordiska ländernas besked i veckan, att de stöttar palestinskt självstyre med en miljard kronor, är en viktig signal.
	Om flera visar samma generositet i pengar och politiskt stöd som Norden, är chansen stor att Gaza_Jeriko-planen leder till fred i vår tid i denna del av världen.





Gatt-avtalet
viktigare än EU

	Gatt-avtalet om ökad internationell frihandel är äntligen i hamn. Detta avtal betyder oerhört mycket mer för Sveriges ekonomi än ett EU-medlemskap. Sverige är ett av Gatt-avtalets stora vinnare.
Åttonde rundan i
Gatt-förhandlingarna
	De nu avslutade förhandlingarna i Allmänna handels- och tullavtalet _ som är namnet på FN-organet vilket är mer känt under sin engelska förkortning Gatt _ har har många gånger kapsejsat eller varit nära haveri. På onsdagskvällen var äntligen den så kallade Uruguayrundan i hamn.
	Därmed är sju års förhandlingar till ända. Uruguayrundan är den åttonde förhandlingsrundan i Gatts 46-åriga historia.
	De närmast föregående är Tokyorundan (avslutad 1979), som gav tullsänkningar på 126 miljarder USA-dollar per år, och Kennedyrundan (1967), som gav tullsänkningar på 40 miljarder.
	Efter Tokyorundan har världshandeln ökat 50 procent mer än världens samlade produktion av varor och tjänster (BNP). Mot slutet av nittiotalet spår experterna en ny boom i världshandeln.
	Gatt var från början ett provisorium. Den nya Gatt-avtalet omvandlar Allmänna handels- och tullavtalet (Gatt) till den överstatliga myndigheten Världshandelsorganisationen (WTO).
Nya Gatt-avtalet
bingo för Sverige
	Vad innebär Gatt-avtalet ekonomiskt för Sverige och världen?
	För världen som helhet räknar Gatt med en "välfärdsvinst" på cirka 270 miljarder dollar (2 160 miljarder kronor) år 2002. Gatt-avtalet ska år 2005 ha ökat världshandeln med 745 miljarder dollar (5 960 miljarder kronor). Avtalet leder till ökad handel, fler investeringar och fler arbetstillfällen.
	Sverige är ett av Gatt-avtalets stora vinnare, inte minst för att viktiga svenska exportvaror som stål, trä, papper och läkemedel blir tullfria. Beräkningar visar att Sveriges BNP kommer att öka med cirka 70 miljarder kronor per år som en följd av avtalet.
	En svensk anslutning till Europeiska unionen (EU) skulle kosta statskassan ungefär lika mycket. Tillväxten skulle påverkas marginellt. EU-medlemskapet skulle totalt sett ha en negativ inverkan på svensk ekonomi. Det är alltså Gatt-avtalet, inte EU-medlemskapet, som är viktigt för svensk ekonomi och välfärd.
Efta-länderna tjänar
mer på Gatt än EU
	Länderna i Efta _ Norden utan Danmark samt Österrike, Schweiz och Lichtenstein _ är de största vinnarna inom kategorin industriländer. BNP-tillväxten ökar som en följd av Gatt-avtalet med 3 procent i Efta mot 2,4 procent i EU och Japan, 0,9 procent i Australien och Nya Zeeland, 0,8 procent i före detta Sovjetunionen och 0,3 procent i USA.
	Till vinnarna hör också nyindustrialiserade länder i Asien med snabbt växande ekonomier, främst Sydkorea och Asean-länderna (+7,9 procent), samt Kina (5 procent).
	En del industriländer eller grupper av industriländer förlorar på Gatt-avtalet. I Östeuropa minskar BNP-tillväxten med 0,5 procent, i Kanada med 0,1 procent.
	De stora förlorarna är utvecklingsländerna i Afrika, där tillväxten blir negativ. Även Latinamerika och stora delar av Asien hör till förlorarna med tillväxtsiffror klart under Västeuropas.
Gatt-avtalet dåligt för
u-länderna och miljön
	Gatt-avtalet ökar klyftan mellan rika länder i norr och fattiga i söder men också mellan länder i tredje världen. Avtalet berövar fattiga länder tullskydd på industrivaror, som ofta är nödvändigt under en period för att bygga upp en industri. Avtalet höjer priset på importerade livsmedel på grund av minskade jordbrukssubventioner och gör bönderna mer beroende av patenterade utsäden.
	Gatt-avtalet är också dåligt för miljön. Det kan tvinga länder med höga miljö-, hälso- och säkerhetskrav att sänka dessa. Därför är det viktigt att länder som de nordiska hävdar rätten att ställa höga miljö-, hälso- och säkerhetskrav på varor och tjänster. Vi får aldrig acceptera att omsorgen om människa och miljö blir betraktad som handelshinder och därmed förbjuden.
	Sverige och Norden måste driva på förhandlingsarbetet i Gatts efterträdare WTO, så att nästa runda, den nionde i ordningen, leder till ett frihandelsavtal med miljömässiga och sociala förtecken och till ökad rättvisa för jordens fattiga länder och folk.

bildtext:
För ett litet exportland som Sverige är det nya Gatt-avtalet _ med slopade tullar på stora exportvaror _ viktigare än EU-medlemskap. Gatt-avtalet ökar tillväxten i Sverige med cirka 70 miljarder kronor per år. EU-medlemskapet har mer negativ än positiv inverkan på svensk ekonomi.






Ge biobränslen
en skattefördel
	
	Valet av bränsle i landets många kraftvärmeverk går med skatteinstrumentet att styra med god precision. Problemet är att alla inte är överens om vad som är målet. Visst finns det en majoritet, som vill styra energiproduktionen i en mer miljövänlig riktning, men det behöver inte betyda att vägvalet blir så.
	Ett exempel på detta är den rapport, som presenterades av arbetsgruppen för förändrad kraftvärmebeskattning. När gruppen var klar låg det en rapport på bordet, som premierade fortsatt kol- och oljeeldning framför satsning på biobränslen.
	Nu har rapporten refuserats av så många remissinstanser att regeringen bör underkänna rapporten och öppna dörren för en satsning på biobränslen på bred front.
Biobränsle lönsamt
för värmeproduktion
	Enligt de riktlinjer för energipolitiken som riksdagen antog 1991 ska energipolitiken utgå ifrån vad natur och miljö kan bära. Landets energiförsörjning ska vidare tryggas genom ett energisystem, som i största möjliga utsträckning grundas på varaktiga, helst inhemska och förnybara energikällor.
	Verkligheten är inte lika idyllisk, som formuleringarna i riksdagens riktlinjer. Kraftvärmeverken kan producera både elkraft och värme. Värmeproduktionen beskattas inte av konsumenten, utan producenten skattar beroende på det energislag som används.
	På detta sätt har det blivit lönsamt att använda bioenergi för uppvärmning, det vill säga att i stora pannor bränna skogsavfall och spån, eftersom detta bränsle är skattebefriat.
Olja och kol lönsamt
för elkraftproduktion
	När det sedan gäller produktionen av elkraft är det konsumenten, som betalar skatten . För att undvika att dubbelbeskatta elkraften har man beviljat producenten skatteavdrag för den elkraft han producerar.
	Olja och kol har stora skattepålagor, vilket då berättigar till stora skatteavdrag. På detta sätt har det blivit lönsamt att producera elkraft med olja eller kol och värme med biobränslen.
	Skattereglerna har på många håll alltså tvingat fram en energiplanering med lägsta möjliga skatt som mål, istället för att sikta på miljömålet. Ett oacceptabelt förhållande.
	Med anledning av dessa brister i energipolitiken tillsatte regeringen 1992 utredningen för en ny kraftvärmebaskattning
Förslagen missgynnade
förädlade biobränslen
	Resultatet var emellertid inte så lyckat. Utredningen lade fram två alternativa förslag. Båda förslagen innebar att energiskatten på fossila bränslen slopas för kraftvärme- och fjärrvärmeverk.
	I det första förslaget skulle denna skatt ersättas med en koldioxidskatt på 25 procent av den generella skattenivån. För att kompensera biobränslet ville utredningen införa ett produktionsbidrag på 4 öre per kilowattimme (KWh).
	Rapporten slog fast att bränslekostnaderna minskar således mest för de fossila bränslena och förädlade biobränslen får lägre prioritet i denna skattemodell.
	Det andra förslaget innehöll ingen som helst differentiering till förmån för biobränslen. Ambitionen att skapa enkla och långsktiga skatteregler var lovvärd, men man lyckades alltså inte att styra i miljövänlig riktning.
Nytt skattesystem
bör gynna biobränslen
	Morgondagens kraftvärmebeskattning måste utformas så att den gynnar även produktion av elkraft med biobränslen. En sådan modell kräver fortsatt skattebefrielse för dessa bränslen. Dessutom måste de generösa avdragsreglerna för beskattade fossila bränslen slopas. Dessa åtgärder är en förutsättning för att bland annat Djupeds kraftvärmeverk i Hudiksvalls kommun ska kunna leva vidare.
	Biobränslen är till skillnad från fossila bränslen naturliga bränslen. Trädet tar upp solljus och koldioxid i fotosyntesen och avger energi och koldioxid vid förbränning _ ett nollsummespel.
	Användning av biobränslen har en enorm potential för energiproduktion. Tillverkning av träpellets av skogsavfall och spån är en mycket smidig och billig teknik, som kommer på bred front i landet.
	Men för att det ska få fullt genomslag krävs skatteregler som gynnar detta bränsle.


bildtext
Utredningen för förändrad kraftvärmebeskattning har lämnat ett förslag, som kraftigt missgynnar användning av träpellets (bilden), förädlade biobränslen. Pelletsförbränning är ett av framtidens bränslen, varför regeringen måste underkänna utredningen.






Ge nej-sidan
50 miljoner

	Det är svårt att komma överens i EU-frågan. Uppfattningarna är delade, inte bara i sakfrågan utan också i många formfrågor.
	Riksdagspartierna sliter för dagen med frågan hur mycket pengar ja- och nej-sidan ska få i folkomröstningen i november.
I kärnkraftsomröstningen
fick nej-sidan 46 miljoner
	Partierna har haft flera överläggningar om stödet till ja- och nej-sidan i EU-omröstningen. Partierna är överens om att de två sidorna ska få lika mycket pengar och att huvuddelen av stödet ska gå till kampanjorganisationerna. Sedan är det slut med enigheten.
	Folkomröstningen om kärnkraft 1980 bildar bakgrund till dagens debatt. Då fick nej-sidan (linje 3) och ja-sidan (linje 1 och 2) 18 miljoner kronor vardera. I dagens penningvärde motsvarar det 46 miljoner kronor vardera eller 92 miljoner kronor totalt.
	Den summan borde partierna utan vidare diskussion kunna avsätta till kampanjorganisationerna, men det gör de inte.
	Moderata samlingspartiet vill nämligen bara släppa till 50 miljoner kronor. Var övriga regeringspartier, speciellt centerpartiet, står är oklart.
	Socialdemokraterna kräver 70 miljoner kronor.
	Vänsterpartiet vill ha samma stöd som i kärnkraftsomröstningen, cirka 90 miljoner.
Obalansen mellan ja och
nej hotar EU-omröstningen
	Det råder grotesk obalans mellan ja- och nej-sidan i resurshänseende.
	Ja-sidan har ett förkrossande organisatoriskt övertag. Nästan alla stora intresseorganisationer är för EU-medlemskap.
	Ja-sidan har ett lika förkrossande massmedialt övertag. Mer än 90 procent av dagspressen propagerar för EU på ledarplats.
	Ja-sidan har ett än mer förkrossande ekonomiskt övertag. Enligt Ekoredaktionens drygt ett år gamla kartläggning har ja-sidan tio gånger mer pengar än nej-sidan. I dag lär skillnaden vara än större.
	Det är viktigt att nej-sidan snabbt får pengar och rejält med pengar, för att balansera ja-sidan. Om obalansen består, hotar den att välta folkomröstningens demokratiska legitimitet över ända.
Rimligt ge nej-sidan
50 miljoner denna gång
	Även ledande ja-förespråkare tycker att obalansen är farlig. Informationsdirektörerna Janerik Larsson (SAF) och H G Wessberg (Industriförbundet) manar till och med regering och riksdag att "ge nej-sidan en rejält större slant" än ja-sidan.
	Deras motiv är inte ädelt demokratiska: De vill ge nej-sidan mer pengar, för att slippa argumentet att nej-sidan "inte fått resurser att föra ut sina åsikter."
	Om nej-sidan i EU-omröstningen ska få lika mycket pengar som nej-sidan fick i kärnkraftsomröstningen, bör den få 46 miljoner kronor. För att kompensera ja-sidans än större övertag denna gång, ökningen av antalet hushåll och merkostnaden för att använda nya medier är det rimligt att nej-sidan får minst 50 miljoner kronor.
	Det är också rimligt att ge nej-sidan eget utrymme i det statliga EU-material, som vi förutsätter kommer att gå ut till alla hushåll inför folkomröstningen.
	Om folkomröstningen ska bli demokratiskt legitim, måste båda sidor få möjlighet att föra ut sina argument till hela folket. Eftersom nej-sidan saknar resurser till detta, måste staten vara generös mot nej-sidan.

bildtext:
Obalansen i resurser mellan ja- och nej-sidan i EU-frågan är ett demokratiskt problen. Riksdagen (bilden) har ett ansvar för att balansera ja-sidans groteska övertag genom att ge nej-sidan ett generöst ekonomiskt bidrag och eget utrymme i det EU-material, som vi förmodar kommer att gå ut till alla hushåll. Om så inte sker, riskerar folkomröstningen att förlora sin legitimitet.




tredjeledare 940524

Ge Ostkustbanan nödvändiga resurser

	Nu är ännu ett steg taget mot snabbtågsstandard på Ostkustbanan. I och med att den så kallade Idenorsböjen mellan Hudiksvall och Iggesund har byggts bort och den nya, rakare sträckningen i pingsthelgen blev ansluten till det gamla spåret, så är ett av de svårare momenten i utbyggnaden klar.
	Enligt planerna ska Ostkustbanan, järnvägen mellan Sundsvall och Stockholm, vara fullt rustad för snabbtågstrafik år 1997. Det innebär att sträckan Sundsvall_Stockholm med ABB:s snabbtåg X-2000 tar cirka tre timmar. De första X-2000-tåget sätts sannolikt i trafik redan i år, dock utan de stora tidsvinster som väntar 1997.
	Det återstår ännu flera svåra omläggningar av spåret, som riskerar att fördröjas på grund av att staten håller inne med pengarna.
	Flera projekt kan sättas igång med mycket kort varsel. Ett sådant är ombyggnaden av sträckan Ljusne_Enånger, som ska rätas ut och läggas parallellt med E 4:an.
	Kostnaden för ombyggnaden av Idenorsböjen blev 5 000 kronor billigare per meter än beräknat beroende på pressade entreprenörspriser. Därför är det viktigt att så många projekt som möjligt kommer igång snabbt medan priserna fortfarande ligger lågt.
	Fördröjningar fördyrar utbyggnaden och kan i förlängningen innebära en försening av tidsplanen.






Ge varven
vind i seglen

	För 20 år sedan var Sverige en stormakt på de sju haven, mätt i sjöfartstonnage, och den största civila skeppsbyggarnationen efter Japan. Sverige var en av världens ledande sjöfarts- och skeppsbyggarnationer.
	I dag är det svenskregistrerade tonnaget litet. Handelsflottan har krymt med cirka 80 procent.
	Sverige är inte längre en internationell skeppsbyggarnation.
Lika vansinnigt som på
1970-talet fast tvärt om
	Utflaggningen av svenskregistrerade fartyg är ett resultat av politiska beslut i Sverige och av världshandelns liberalisering. Det finns ingen enkel och billig metod, som skulle få den svenska handelsflottan att växa till sin forna storlek, även om staten kan göra åtskilligt för att blåsa nytt liv i svensk sjöfart.
	Den negativa utvecklingen för svensk varvsnäring är nästan helt självförvållat. Lika tokigt som det var på 1970-talet att bygga fartyg för lager med statliga pengar, är det att på 1990-talet låta bli att bygga fartyg i Sverige bara för att det inte finns ett statligt stöd- och kreditsystem för fartygsbyggen.
Sverige har
fått ny varvskris
	Sverige genomförde under 1970- och 1980-talen en smärtsam omstrukturering av varvsnäringen. Rader av klassiska varv gick i graven och med dessa nästan en hel näring.
	Mycket i omstruktureringen var nödvändigt, precis som inom stålindustrin. Men riksdagen gick för långt i sin iver att stöpa om varvsnäringen. Riksdagen gav inte svenska varv som var internationellt konkurrenskraftiga sådana villkor att de kunde sälja sina fartyg på den svenska och internationella marknaden.
	I dag ser vi effekterna av en kortsiktig svensk varvspolitik: en ny varvskris. Enligt beräkningar i Dagens Industri (27 september) har en tredjedel av varvsnäringens cirka 6 000 jobb försvunnit bara i år. Tre varv, som alla överlevde 1970-talets varvskris, har gått i konkurs sedan bankerna drog in krediterna. Ett varv (Kockums) har flyttat verksamhet utomlands.
Svenska varv i
orimligt konkurrensläge
	Svenska rederier har i dag 80 fartyg under beställning till ett värde av 25 miljarder kronor, enligt Dagens Industri. Beställningarna går svenska varv förbi, eftersom staten vägrar att ge kreditgarantier eller stöd, vilket Sverige gjort tills nu och andra länder fortsätter att göra.
	"Det är nu helt omöjligt att finansiera nya exportorder i Sverige utan statliga kreditgarantier", säger Curt Tappert, förre direktören för ett av de konkursade varven, Oskarshamns varv, som ingår i Swedship-gruppen, Sveriges största privatägda varvsgrupp.
	Flera av de 80 fartygsorderna skulle kunna gå till svenska varv, men gör det inte. När staten vid årsskiftet drog in kontantstödet på fem procent, som beställaren fick av staten, och därefter vägrade ge varven kreditgarantier, fick de svenska varven inga fler order. Efter det kom konkurserna som brev på posten.
Ge svenska varv
rimliga konkurrensvillkor
	I våra nordiska grannländer inser staten värdet av en varvsindustri.
	Norge har 13 procents kontantstöd till fartygsbeställare och kreditgarantier. Det senare stödet är nyinfört.
	Danmark har ett kontaktstöd på cirka 19 procent till varven och kreditgarantier.
	Sverige har inget stöd alls. Det är helt i linje med dogmatisk moderatpolitik men vansinnigt enligt alla andra principer. Regeringen måste ompröva sin varvspolitik. Om den inte snabbt gör det, återstår för riksdagen att sjösätta en ny varvspolitik.
	Det är inte bara några tusen existerande jobb som står på spel, utan också möjligheten att säkra skeppsbyggnadskompetens och militär fartygsproduktion i Sverige samt ta hem order på fartyg som i dag går svenska varv förbi på grund av en fundamentalistiskt marknadsliberal varvspolitik.
	Det är dags att ge våra varv rimliga konkurrensvillkor. Återinför kontantstöd och kreditstöd, så varven får vind i seglen igen!
	
bildtext:
Den svenska varvsnäringen är i kris, trots att den är modern och konkurrenskraftig, eftersom staten inte ger kreditgarantier till varven eller kontantstöd till dem som beställer fartyg i Sverige.




Gemensam
EU-omröstning
i Norden 1995?

	I onsdags bröt inte bara de norska EU-förhandlingarna samman utan också EU-ländernas interna förhandlingar om röstregler i EU:s lagstiftande församling, ministerrådet. Detta kan i högsta grad påverka Sverige, Finland och Österrike.
	Trots att dessa tre länder "avslutade" förhandlingarna med EU förra veckan, har de inte några avtal, eftersom frågorna om antal röster i ministerrådet och platser i parlamentet återstår. 
	Så länge EU-länderna inte är överens internt, blir det inte heller några avtal för ansökarländerna.
Parlamentet missnöjt
	Senast i dag har EU-parlamentet krävt att få de fyra ansökarländerna anslutningsfördrag på bordet. Eftersom förhandlingarna inte är avslutade med något land, får parlamentet hålla till godo med de papper som finns.
	Detta gör att det kan bli svårt för parlamentet att ta ställning till anslutningsfördragen under denna mandatperiod. Om parlamentet inte har alla papper på bordet inom någon vecka, hinner det inte få alla dokument översatta och fördragen behandlade under sin sista session i maj 1994.
	Om det inte blir ett godkännande i maj, dröjer det till oktober innan det nyvalda parlamentet kan ta ställning till om det vill ta upp de fyra ansökarländerna i EU-kretsen eller inte.
Ändrar omröstningar
	Förseningen i Bryssel kan försena folkomröstningarna i Norden. Så länge EU-parlamentet inte har godkänt nya EU-länder, blir det inte någon folkomröstning om EU-medlemskap i dessa länder, såvida man inte ska våldföra sig på folkstyret. Detta utesluter folkomröstningar i juni eller september.
	Om EU-parlamentet inte hinner behandla ärendet i maj, blir det knappast någon folkomröstning förrän strax före årsskiftet 1994_95 eller i början av 1995.
	Den finländska folkomröstningsdagen 18 september, som många trodde var klar, är under alla omständigheter uppskjuten. Statsminister Esko Aho (c) förklarade på onsdagen i Helsingin Sanomat att det inte blir någon finländsk folkomröstning samma dag Sverige går till riksdagsval.
	Oredan i Bryssel gör att folkomröstningsfrågan delvis kommer i ny dager. Nu finns tid att diskutera en gemensam nordisk folkomröstningsdag i november_december 1994 eller mars_april 1995. Ett problem i sammanhanget är att Finland har riksdagsval i mars 1995.
Risk för fiffel
	Utan gemensam folkomröstningsdag i Norden, är risken stor att omröstningarna blir en del av ett taktiskt spel ovärdigt ett demokrati. Det är lätt att trixa med folkomröstningar. Två exempel på folkomröstningsfiffel är Sveriges kärnkraftsomröstning 1980 och Danmarks EU-omröstning 1993.
	Regeringarna i Norden är inte främmande för att manipulera EU-opinionen med hjälp av folkomröstningarna. 
	EU-anhängarna vill vanligen börja med folkomröstning i Finland, eftersom det är störst möjlighet att få ett ja där. Sedan vill de ha omröstningen i Sverige och i denna använda ett finländskt ja som hävstång, för att till sist sätta in stöten mot EU-motståndarfästet Norge med hjälp av ett svenskt ja.
	EU-motståndarna skulle tjäna på om folkomröstningarna kom i ordningen Norge_Sverige_Finland. Trots detta driver den nordiska nej-till-EU-rörelsen kravet på en gemensam folkomröstningsdag. Nej-rörelsen vill inte manipulera folkstyret.
Gemensam dag
	Den svenska nej-organisationen, Nej till EU, ställer tre folkomröstningskrav. Folkomröstningen ska gälla ja eller nej till EU-medlemskap, inte ett specifikt förhandlingsresultat. Den ska ske samtidigt i de nordiska länderna. Staten måste garantera rättvisa ekonomiska och andra resurser till nej-sidan.
	"Vi måste få en gemensam nordisk folkröstningsdag för att ge demokratin en chans", säger Ulla Klötzer från den finländska nej-organisationen Alternativ till EU.
	Jag känner stor sympati för kravet på en gemensam nordisk folkomröstningsdag. Samma sak gör norska stortinget, som i december 1993 gav regeringen i uppdrag att förhandla med Sverige och Finland om gemensam folkomröstningsdag.
	Om inte den norska regeringen agerar, kan väl Sveriges regering göra det? Här finns utrymme för Olof Johansson och centerpartiet att bryta en lans för folkstyret!
	
Jörgen Bengtson är HT:s chefredaktör.




andraledare 931215

Gemensam EU-omröstningsdag!

	Norska stortinget säger ja till gemensam folkomröstningsdag i Norden om EU-medlemskap. Stortinget beslutade på måndagskvällen med röstsiffrorna 49 mot 47 att uppdra åt regeringen att inleda diskussioner med Sverige och Finland om en gemensam dag för den planerade folkomröstningen om anslutning till Europeiska unionen (EU).
	Folkomröstningarna i Sverige, Norge och Finland går att använda för att manipulera EU-opinionen.
	EU-anhängarna vill att Finland ska rösta först, eftersom EU-anhängarna är flest där. Tanken är att ett ja i Finland skulle leda till ett ja i Sverige, som skulle pressa norrmännen att rösta ja.
	EU-motståndarna skulle tjäna på att norrmännen röstade först, eftersom de skulle röst nej, därefter Sverige och sist i raden Finland.
	Genom att folkomrösta samma dag går det inte att spela ut de tre länderna mot varandra. En gemensam folkomröstningsdag skulle också stimulera en nordisk debatt om förhållandet till EU.
	Tanken på en gemensam folkomröstningsdag är inte ny. I Sverige har centerpartiet och ordförande i grundlagsutredningen om EU, statsvetaren Olof Ruin, uttalat sig för gemensam folkomröstningsdag.
	Nu ställer sig ett nordiskt parlament bakom detta krav. Det är bra. Om regeringarna i Sverige, Norge och Finland fullföljer förhandlingarna med EU om medlemskap, bör de också låta folken gå till omröstning om EU-anslutning på samma dag.


andraledare 930909

Genombrott i Sydafrika

	Det är inte bara fredssamtalen i Mellanöstern som står vid ett genombrott. Det gör också demokratiförhandlingarna i Sydafrika.
	Sydafrikas vita minoritet har äntligen, efter 300 års envälde, bestämt sig för att dela makten med landets svarta majoritet. De vita makthavarna och den svarta oppositionen företrädd av främst Afrikanska nationalkongressen (ANC) kom i tisdags överens om att inrätta ett tvärpolitiskt så kallat övergångsråd. De långvariga demokratiförhandlingarna har äntligen kommit till en genombrott.
	Övergångsrådet ska fungera som överrock till den vita regeringen och se till att det blir allmänna och rättvisa val i april 1994. Rådet blir i praktiken en övergångsregering, vilket understryks av att det får direkt inflytande över landets mäktiga militär och säkerhetsstyrkor.
	Sydafrikas parlament, där det svarta folkflertalet är utan representation, kommer att fatta det formella beslutet att ge Sydafrika en övergångsregering på måndag. Det är ett efterlängtat beslut, som banar väg för slopade handelssanktioner mot Sydafrika.
	ANC-ledaren Nelson Mandela uppmanade i onsdags de stater, däribland Sverige, som upprätthåller handelssanktioner mot Sydafrika att häva sanktionerna "inom några veckor". Utrikesnämnden sade samma dag i princip ja till att Sverige häver sanktionerna.
	Sverige har principfast hållit fast vid sanktionerna och inte lyft dem innan demokratiförhandlingarna gett resultat, vilket andra länder gjort. Sverige har fört en riktig politik, trots att moderater och näringsliv varit kritiska. Denna politik har bidragit till att sätta nödvändig press på den vita regeringen och befolkningen i förhandlingarna med de svarta.
	Sydafrika har just börjat sin långa och svåra vandring på vägen mot demokrati. Nu gäller det för Sverig och andra länder, som stött kampen mot apartheid och för demokrati, att fortsätta stödja en demokratisk samhällsutveckling i Sydafrika fast med andra medel än tidigare.
	Våldet och de etniska motsättningarna i det sydafrikanska samhället är så stora att de kan torpedera den framväxande demokratin. Sydafrika behöver vårt och omvärldens stöd minst lika mycket nu som tidigare.
	
	




Gissningslek
om Gävleborg

	Om Sverige ställer sig utanför Europeiska unionen (EU), kommer Sverige snart att tvingas säga upp EES-avtalet och därmed kommer den ekonomiska utvecklingen i Sverige att stagnera. Detta är en av många absurda slutsatser i en färsk rapport från stiftelsen Ja till Europa.
	Rapporten är gjord av konsulten Lennart Stålberg och granskar konsekvenserna för Gävleborgs län vid ett svenskt EU-medlemskap respektive om Sverige väljer att stå utanför EU.
	Stålberg drar utifrån rena gissningar och lösa antaganden om Gävleborgs framtida utveckling slutsatser som passar varje EU-förespråkare. Utredningen är helt enkelt ett beställningsjobb av stiftelsen Ja till Europa och måste därför betraktas som en renodlad partsinlaga i EU-debatten.
Rallarsvingar
	Enligt Stålberg skulle en full integration i EU för Gävleborgs del innebära att länet inom en tioårsperiod kan hämta igen de arbetstillfällen och den ekonomiska kraft, som gått förlorade i början av nittiotalet.
	Om Sverige inte går med i EU, skulle en förlamande hand läggas på expansionskraften i näringslivet, fortsätter Stålberg.
	Han gör därefter en grov bedömning av sysselsättningseffekterna vid en full EU-integration. Enligt den kan länet inte bara återhämta 6 000 förlorade arbetstillfällen sedan 1991, utan också öka antalet arbeten med 6 000.
	I det andra fallet, det vill säga om Sverige står utanför EU, skulle enligt samma bedömning läget i bästa fall kunna återgå till 1991 års nivå. Skillnaden mellan alternativen skulle alltså vara cirka 6 000 arbetstillfällen.
	Siffrorna bygger inte på noggranna analyser utan schematiska uppskattningar branschvis, som inte på något sätt har möjlighet att fånga in effekterna av pågående strukturförändringar i näringslivet. Rediga rallarsvingar med andra ord.
Halsbrytande språng
	Stålbergs uppskattningar bygger på procentuell fördelning mellan olika sektorer i samhället. Den så kallade C-sektorn, som består av basnäringarna skogs- och stålindustrin, svarar för en relativt mycket stor andel av industrin i Gävleborg.
	Jämfört med övriga riket har Gävleborg lägre andelar anställda inom alla sektorer utom C-sektorn. Inom denna sektor går det mesta på export. Så långt finns det ingen anledning att tvivla på Stålberg.
	Men när han från dessa konstateranden gör ett halsbrytande språng till slutsatsen att en bibehållen styrka i C-sektorn för Gävleborgs del förutsätter ett EU medlemskap, då tappar rapporten i trovärdighet.
Satsa på K-sektorn
	Samtidigt ringar han in ett annat problem, som är särskilt utmärkande för Gävleborgs län, och det är den låga kompetensnivån. Fenomenet visar sig tydligt i att Gävleborgs län ligger långt under riksgenomsnittet i den kunskapsintensiva industrin (K-sektorn) och den forskningsintensiva industrin (F-sektorn).
	I samband med detta slår rapporten helt riktigt fast att en hög kompetensnivå också är en förutsättning för att kunna bibehålla styrkan i C-sektorn och dessutom locka till nyetableringar.
	Där träffar Stålberg huvudet på spiken. Viktigare än ett EU-medlemskap är att genom en hög kompetensnivå, god service, och välutvecklad infrastruktur kunna erbjuda ett bra alternativ för nyetableringar i Gävleborgs län. Inget av detta förutsätter ett EU-medlemskap.
	En höjning av kompetensnivån och en utbyggnad av infrastrukturen är åtgärder, vars förverkligande ligger i händerna på våra svenska politiker, än så länge.
Motsägelsefullt
	I övrigt är det mycket svårt att förutsäga vilka preferenser företagen har, som vill etablera sig i vårt län. På samma grunder går det inte heller att förutsäga om företagen kommer att flytta utomlands om Sverige stannar utanför EU. 
	Stålberg ger förmodligen omedvetet ett både lugnande och för sitt eget resonemang något motsägelsefullt besked, när han säger:
	"Svenska företag tillhör de som varit mest aktiva i att bygga upp allianser och fusioner med utländska företag. Mindre vanligt, trots uppmärksamhet i massmedia, är ren utflyttning av verksamheter. Aktuella SIFO-intervjuer bekräftar tvärtom att företagen gärna lägger de mest kvalificerade funktionerna i Sverige"

Renhold Hellgren är ledarskribent på HT.




andraledare 930923

Glädjande frigivning i Bagdad

	Till sist frigav Irak de tre svenskar, som regimen i Bagdad grep vid gränsen till Kuwait och sedan dömde till sju års fängelse. Frigivningen var väntad, även om ingen kunde veta när det nyckfulle Saddam Hussein skulle behaga släppa svenskarna.
	Varför släppte Saddam svenskarna och inte andra europeer som är fängslade på samma lösa grunder som de tre Ericsson-anställda?
	Iraks ledare har sannolikt påverkats av Sveriges femtioprocentiga ökning av biståndet till Irak på ett år, en stark opinionsbildning i Sverige för frigivning som har ställt Irak i skamvrån och en intensiv diplomatisk aktivitet i kulisserna.
	Dessutom hoppas Irak sannolikt att frigivningen ska hjälpa till att höja landets dåliga anseende och bryta dess internationella isolering.
	Vi hoppas att Sverige fortsätter att behandla den irakiska regimen som den terroristregering den är. Saddam Hussein frigivning av tre oskyldigt fängslade svenskar ändrar inte karaktären på regimen i Bagdad, vilket Iraks dagliga behandling av kurderna påminner oss om.





Glesa led på
första maj

	Stärkt av opinionsvinden tågade arbetarrörelsen ut i motvinden på Hudiksvalls gator på 1 maj. Frågan är om första majtåget haft färre deltagare någon gång, inte mer än 250 trogna trotsade den isande nordandvinden för att manifestera mot den sittande regeringen.
	Väl kommen till Rådhusparken växte emellertid skarorna till för att lyssna på socialdemokraternas länsordförande och Forsabon Kenth Högström. Han spelade naturligtvis upp de gamla välkända bastonerna om rättvisa, trygghet och solidaritet.
	Över detta lägger han en diskant, som rymmer både dikt och målande liknelser och beskrivningar av Sverige i dag, och i går. Högström hör nog till det bättre skiktet första majtaltare, som visade sig på söndagen runt om i landet, även om det några gånger lät som om han inte riktigt trodde på sina egna ord.
Retorisk
idetorka
	Angreppen på regeringen hör till standardinslagen en dag som denna. Aggressivast var Ingvar Carlsson, som i Sundbyberg gällt skrikande uppmanade svenska folket att rösta bort den sittande regeringen så att Carl Bildt kan få tid att läsa sagor för sina barn.
	En sådan retorik är föga upplyftande och visar bara på en alltför vanlig retorisk idetorka. Klart är i alla fall att de socialdemokratiska talarna inte längre vågar prata om nya reformer, de pratar istället om att riva upp reformer.
	Ett eventuellt vårdnadsbidrag och förändringarna i arbetsrättsslagstiftningen är några områden, som i händelse av en socialdemokratisk regering får möta detta öde.
	Symptomatiskt för första majtalarna, även Kenth Högström i Hudiksvall, är att socialdemokraterna underlåter att redovisa alternativa lösningar. Det mesta snacket är bara reaktioner på de åtgärder regeringen vidtagit.
Minstrarna
får på båten
	Även om klagosången kan bli väl entonig ibland är det en hel del av regeringskritiken som är välgrundad. Högström håller räfts- och rättarting med regeringens ministrar och går hårdast åt näringsminister Per Westerberg
	Westerberg får välförtjänt ta emot en rejäl salva för sin nyanslösa tro på marknads- och entrepenadslösningar på alla områden i samhället samt hans totala misstro till politikens möjligheter. Även Mats Odell får sig en skopa för hans fullständiga handlingsförlamning, när det gäller att sätta det stora orden i verket. Det är en riktig kritik.
	Den minnesgode kanske kommer ihåg hur han med buller och bång sjösatte " den största infrastruktursatsningen någonsin".
Högströms tänkvärda
ord om flyktingarna
	Bäst är ändå Högström när han åskådliggör flyktingproblemtiken. Han drar linjen bakåt till den första maj 1894 då första-majmärket var en frihetsgudinna. Hon representerade den frihet och framgång, som många fattiga svenskar drömde om och som fick så många svenskar att lämna sitt land.
	På samma sätt har dagens flyktingar i Sverige flytt från outhärdliga förhållanden i hemlandet för att finna frihet och en eventuell framtid i Sverige, fortsätter Högström. Men dessa flyktingar är på samma sätt som de svenska utvandrarna fjärran från sina rötter i ett främmande land.
	De skulle nog välja en framtid i sitt hemland om det vore möjligt och på samma sätt, som svenskarnas anhöriga undrade över de sina, betonar Högström, skulle kanske vi någon gång också fråga oss: "Längtar de inte hem någon gång?"
	Socialdemokraterna kan behöva fler personer som kan beskriva verkligheten på detta sätt. Men av söndagens manifestation att döma är rekryteringsunderlaget sällsynt magert.


bildtext
Socialdemokraternas länsordförande och Forsabon Kenth Högström (bilden) var första majtalare i Hudiksvall. Han hör nog till det bättre skiktet första majtaltare, som visade sig på söndagen runt om i landet, även om det några gånger lät som om han inte riktigt trodde på sina egna ord.






Godkänt för
"Gävle-Dala"

	Förra veckan fick TV-tittarna i Hälsingland börja vänja sig vid att Mittnytt har gått ur tiden i sin gamla skepnad. Vi har lärt oss att de regionala nyheterna för hälsingar, gästrikar och dalfolk heter "Gävle-Dala" och har en töntig frågesport på fredagar, som skämmer ut programmet. Annars får det godkänt.
	Normalt är jag en dålig TV-tittare. Jag läser hellre tidningar och lyssnar på radio, mest P 1. Under den gångna veckan har jag dock suttit som klistrad vid TV:n för att följa Gävle-Dala.
Oro för obalans
	Många _ jag hör till dem _ var oroade över att Gävle-Dala skulle bli just vad namnet antyder: Ett program med nyheter och reportage från Dalarna och Gävle med omnejd.
	TV-chef Bodil Vesterlund i Falun visade tidigt att hon tog detta problem på allvar. När jag talade med henne i oktober 1992, strax före det formella beslutet om att dela Mittnytt, lovade hon "rejäl bevakning i Hälsingland" och "fast TV-resurs" till landskapet.
	Det blev en redaktion i Hudiksvall, som vid behov får förstärkning från Gävle eller Falun. Det var inte självklart att Hälsingland skulle få en egen TV-redaktion, men så blev det.
	Tyvärr fick inte det nya regional-TV-programmet ett namn, som speglar att också Hälsingland ingår.
Hygglig balans
	Gävle-Dala _ det heter inte "Gävle-Dala-nytt" _ sitter granne med Radio Gävleborg i en liten men toppmodern studio på Storgatan i centrala Hudik. Här finns två reportrar, Anders Hansson och Mikko Lindskog, den senare även fotograf. På plats finns också praktikanten Cecilia Graner.
	De kan känna sig nöjda efter första veckan. Gävle-Dala har haft en hygglig geografisk balans, både mellan och inom landskapen.
	Under första veckan sände Gävle-Dala 60 inslag, vädret oräknat, 18 handlade om Dalarna, 17 om Gästrikland, 15 om Hälsingland, 7 om Gävle-Dala-området och 3 om Gävleborgs län.
	Varje dag har tittarna fått bra väderleksrapporter _ jag reserverar mig dock för det tidvis slaskiga innehållet _ med separata väderkartor för Dalarna, Gästrikland och Hälsingland. Väderkartorna bör ensamma kunna locka nya tittare.
Övervikt Falun
	I min sammanräkning har jag inte tagit hänsyn till om det handlat om nyhetsinslag, reportage eller telegram. Jag har inte eller värdera kvaliteten på inslagen, bara räknat antalet.
	Värt att notera är att av veckans tio toppnyheter (två per sändning) berörde sex stycken helt eller delvis Dalarna.
	Det finns en övervikt för material från Dalarna i Gävle-Dala. Det är inte förvånande med tanke på att programmets ledning och huvudredaktion finns i Falun.
	Glädjande nog har Gävle inte kommit att dominera nyheterna från Gästrikland och Hälsingland under den första nyhetsveckan.
Lägg ner tävlingen
	För oss som känner geografi och förhållanden i Hälsingland, har den första veckan med Gävle-Dala bjudit på muntrationer. När reportern talar om "Iggesundsfjorden", "skolan i Nordanstig" eller uttalar någon namn lustigt, har vi dragit på smilbanden.
	Detta är dock bara anmärkningar i marginalen från min sida. Det finns annat i Gävle-Dala, som är värre.
	Lika mycket som väderkartorna är en tillgång för Gävle-Dala, tror jag att tävlingen, som tog halva 30-minuterssändningen i fredags, är en belastning. Vi behöver inte fler tävlingar i allmän-TV, allra minst töntiga tävlingar med fuskande programledare.
	Enda tävling jag kan tänka mig är en som ger Gävle-Dala-programmet ett bättre namn, som inte ställer Hälsingland utanför. Lägg ner fredagssändningens tävling och använd tiden till reportage, kultur, debatt och kanske nyheter från Mittnytt!
Omöjlig uppgift
	Gävle-Dala ska, liksom andra regionala TV-nyheter, fånga skeendet i en stor region och göra det på 15 minuter per dag.
	Det är naturligtvis svårt, ja egentligen omöjligt. Hur bra programmet än blir, kan det aldrig bli annat än ett komplement till HT och andra lokala dagstidningar, som täcker ett mindre geografisk område och gör det med mycket mer material.
	Detta är nu TV-mediets begränsning. Det illustrerar Gävle-Dalas problem och visar samtidigt hur omöjligt gamla Mittnytt var. Det täckte sju landskap, en fjärdedel av Sveriges yta.
Sänd även Mittnytt
	Det var nödvändigt att dela gamla Mittnytt. Det var rätt att dela det, så att Hälsingland och Gävleborg inte styckades, men det var fel att inte dubblera sändningarna i Hälsingland.
	Problemet med Gävle-Dala, liksom gamla Mittnytt, är att det inte är en naturlig geografisk enhet. Hur löser man detta?
	Det är inte lätt, men jag ser två praktiska vägar:
	Sänd via separata frekvenser både Gävle-Dala och Mittnytt över åtminstone Norrhälsingland!
	Se till att Gävle-Dala även rymmer för hälsingar intressanta nyheter och reportage från Mittnytt-området!
	Detta är något, som TV-ledningen i Falun och Stockholm, med Bodil Vesterlund och Sam Nilsson i spetsen, bör fundera på.

Jörgen Bengtson är HT:s chefredaktör.





Gör stadspark av
Färgaren-Garvaren
	
	Osthyveln är ett användbart verktyg även när det gäller reviderade byggnadsförslag från entreprenörer. På tisdagen presenterade HSB ett nytt förslag till bebyggelse i kvarteren Färgaren-Garvaren i centrala Hudiksvall. Förändringarna är emellertid inte stora jämfört med tidigare förslag.
	Kommunalrådet Marianne Ahlqvist (c) tycker att alla borde kunna enas kring detta förslag. Tyvärr är förslaget fortfarande så dåligt att det inte finns förutsättningar för enighet.
HSB har hyvlat
ner en våning
	För att gå opinionen tillmötes har HSB hyvlat av en våning på sitt tidigare förslag, som innebar fyravåningsmonument med 8 200 kvadratmeter bostäder (84 lägenheter) och 940 kvadratmeter butiker och kontor. Till detta kom 164 parkeringsplatser under jord.
	Förändringarna i förslaget innebär att det istället blir 60_70 lägenheter. Dessutom har HSB piffat upp fasaden och planterat mera träd i kvarteren. Mot Drottninggatan blir det bostadshus med två våningar och längs Västra Tullgatan tre våningar.
	Förändringarna är förvisso steg i rätt riktning men inte tillräckliga för att motsvara kraven på sammansmältning med omgivande gammal trähusbebyggelse samt krav på utvidgning av den allt för lilla Bergmansparken. Dessutom försvinner Syhuset i HSB:s förslag.
Länsstyrelsens
förslag är bättre
	Om det reviderade förslaget är det bästa HSB kan prestera, bör loppet vara kört för HSB:s del. Företaget har helt enkelt inte lyckats gå opinionen tillmötes. Länsstyrelsens förslag, vilket vi kommenterade den 18 mars, är den hittills bästa lösningen, som innehåller bebyggelse av kvarteren.
	I detta förslag åtar sig länsstyrelsen att tillsammans med arbetsförmedlingen renovera och återställa Syhuset i ursprungligt skick. Projektet ska, enligt Göran Persson på länsstyrelsen, inte kosta Hudiksvalls kommun ett enda öre. Vidare inehåller projektet planer på att bygga tvåvånings trähus längs Västra Tullgatan mot HT-huset och ner mot Drottninggatan och Lillfjärden.
	Med detta alternativ kan kvarteren Färgaren-Garvaren få ett utseende och en funktion, som harmonierar med den traditionella, låga trähusbebyggelsen i Hudiksvall.
Ge Hudiksvall en
ordentlig stadspark
	Det är knappast tänkbart att HSB reviderar sitt förslag ännu en gång för att komma närmare länsstyrelsens förslag. Alternativet till länsstyrelsens förslag är att kommunen ger Hudiksvalls innerstad en ordentlig och välbehövlig park i Färgaren-Garvaren.
	Konkret innebär en sådan lösning att Syhuset renoveras _ lämpligen för att bli ett kafe med både inne- och uteservering _ och blir ett vackert inslag i en utvidgad Bergmanspark. Den nya cityparken skulle få en utsträckning över större delen av Färgaren-Garvaren.
	Behovet av parkering kan tillgodoses genom att en del av den nuvarande parkering mot Drottninggatan får vara kvar.
	Visst finns det många ideer om hur dessa kvarter ska se ut i framtiden, men för att kunna skilja ut det bästa alternativet måste man lyfta blicken och ta riktpunkt långt bort i tid och rum.
	Då är det lättare att se argumenten för en park än ett nytt bostadskvarter, eftersom behovet av bostäder i centrala Hudiksvall är mindre än behovet av mer parkmark. Attraktiva bostäder går att bygga på annat håll, till exempel på det gamla varvsområdet. 

bildtext
HSB har presenterat ett nytt förslag till bebyggelse i kvarteren Färgaren och Garvaren, som inte går opinionen tillräckligt tillmötes. För den som vill värna om stadsmiljön står valet mellan att göra stadspark av hela området eller att kombinera en park med trähusbebyggelse mot Västra Tullgatan enligt länsstyrelsens förslag.




teckningen 940611
TECKNINGEN
Det blir inga mer statliga pengar till kommunerna, om socialdemokraterna vinner valet, men väl en omfördelning av pengar från rika till fattiga kommuner. Kommuner med hög skattekraft _ som Danderyd, Lidingö, Nacka, Sollentuna och Järfälla _ ska betala till kommuner med lågskattekraft, dit alla norrlandskommuner utom en handfull hör. Göran Persson (s) vill, som en modern Robin Hood, ta från de rika och ge till de fattiga.







Grattis
Sydafrika!

	Det som för tre år sedan var en omöjlig tanke, blev natten mellan onsdag och torsdag verklighet. Då tog Sydafrika ett avgörande steg i riktning mot demokrati.
	Demokratiförhandlingarna var äntligen i hamn. ANC-ledaren Nelson Mandela och statspresidenten Frederik Willem de Klerk kunde äntligen sätta sina namn under ett avtal, som gör slut på 300 år av vitt förtryck och ger de svarta till myndiga medborgare.
	Grattis, Sydafrika, nu börjar den långa och mödosamma vandringen mot demokrati och ett samhälle fritt från apartheid!
Osäkert in
i det sista
	Demokratiförhandlarna i Sydafrika har haft svårt att komma överens. Ett tag såg det ut som om förhandlingarna skulle bryta samman. När parterna skrev under det så kallade Kempton Park-avtalet natten mot torsdag, var inte alla frågor lösta. Än återstår en del detaljer. I princip är dock avtalet i hamn.
	Det råder bred, men inte fullständig, enighet om Sydafrikas nya författning. Fem konservativa grupper, tre svarta och två vita, lämnade i somras demokratiförhandlingarna och bildade en "vägrarfront", Frihetsalliansen. Den förespråkar en federal författning med starka delstater, inklusive en vit delstat.
	Det är dock inte uteslutet att delar av Frihetsalliansen, främst det stora svarta partiet Inkatha, kommer att skriva under avtalet.
Radikal förändring
Vitt blir svartvitt
	Sydafrika kommer under resten av nittiotalet att genomgå en radikal samhällsförändring.
	I december tar en svartvit övergångsregering över styret.
	Den 27 april 1994 går Sydafrika för första gången till fritt val av parlament, ett direktvalt underhus (nationalförsamlingen) med 400 platser och ett indirekt valt överhus (senaten) med 90 platser. 	En nationell enhetsregering ska styra landet i minst fem år. Alla partier som i valet får minst fem procent av rösterna eller 20 mandat får ministerpost.
	Senast två år efter valet ska parlamentet ha arbetat fram en ny författning, som måste godkännas i en folkomröstning. Viktiga delar i författningen är klara, bland annat en rättighetsförklaring.
	Sydafrika får en ny administrativ och politisk indelning. Nio regioner ersätter fyra provinser och nio svarta hemländer. Landet får nio nya officiella språk vid sidan av engelska och afrikaans.
	Landet får en ny försvarsmakt och poliskår, där bland annat ANC:s väpnade gren integreras.
	Sydafrika får också en mäktig författningsdomstol.
Mycket hänger
på ekonomin
	Avgörande för Sydafrikas utveckling under nittiotalet är ekonomin, fördelningspolitiken och relationen mellan olika befolkningsgrupper.
	Det svarta Sydafrika måste snabbt se positiva förändringar, annars är risken för social och etnisk oro stor.
	Det vita Sydafrika måste känna att landet också är deras, om än på nya villkor än under apartheid. Många vita är, med viss rätt, oroliga för att den nya, förhållandevis centralistiska författningen ska byta vitt minoritetsförtryck mot svart majoritetsförtryck.
	En viktig tröst i sammanhanget är att en rad ekonomiska indikatorer pekar åt rätt håll.
	Handelsöverskottet är det största på tio år, inflationen den lägsta på tjugo år och utlandsinvesteringarna de största på mycket länge. BNP-tillväxten beräknas öka med tre procentenheter 1994.
	Det börjar ljusna vid den sydafrikanska horisont, som länge varit mörk.
Nödvändigt att
få slut på våldet
	En bra ekonomisk utveckling, rättvis fördelningspolitik och allmän försoningspolitik räcker inte för att få Sydafrika på rätt kurs. Det är också nödvändigt att få slut på våldet, främst mellan olika svarta grupper, som sedan 1990 krävt 12 500 människors liv.
	Den nationella enhetsregering som tillträder måste få ett slut på det blodiga våldet mellan främst Inkatha- och ANC-anhängare, vilket delvis är en etnisk konflikt mellan zulu och andra folk.
	Regeringen måste få bukt med svarta och vita extremistgrupper, som med vapen och våld vill styra den politiska utvecklingen.
	För några år sedan hade det varit otänkbart att den fängslade nationalistledaren och den vita nationalistpresidenten skulle falla varandra i armarna, vilket de har gjort. Nu ber vi en stilla bön för att Nelson Mandelas fiender till höger och vänster och F W de Klerks högljudda högeropposition inte sticker dem i ryggen.

bildtext:
Nelson Mandela och F W de Klerk skrev natten till torsdag under avtalet, som gör Sydafrika till en demokrati.





Greklands val
fara för Balkan

	När den politiske räven Andreas Papandreou för några år sedan blev golvad av skandaler, korruptionsanklagelser, hjärtsjukdom och skilsmässa, var det få som trodde han skulle komma igen.
	Det gjorde han. Socialdemokraten Andreas Papandreou besegrade i söndagens parlamentsval sin konservativa ärkerival sedan nästan 30 år, Konstantin Mitsotakis, med god marginal.
Ingen föryngring
74-åring tar över
	Det socialdemokratiska partiet Allgrekiska socialistiska rörelsen (Pasok) får 47 procent av rösterna och hela 170 av 300 mandat, eftersom valsystemet gynnar det största partiet.
	Det konservativa regeringspartiet Ny demokrati får 40 procent och 111 mandat.
	Nybildade partiet Ny vår, ledd av den 42-årige förre utrikesministern Antonis Samaras, som intagit en oförsonlig hållning gentemot Makedonien, får cirka fem procent och tio mandat.
	Kommunistpartiet KKE får drygt fyra procent och nio mandat.
	Valresultatet fick Konstantin Mitsotakis att omedelbart avgå som regeringschef och partiledare. In träder Pasok-ledaren Andreas Papandreou som regeringschef, samme man som styrde Grekland 1981_89.
	Växling vid makten innebär inte någon föryngring. Den 74-årige, fysiskt skröplige Papandreou efterträder 75-åringen Mitsotakis, eller som grekerna säger, en dinosaurie efterträder en annan.
Stora förväntningar
på Andreas Papandreou
	Konstantin Mitsotakis valförlust var väntad. Han föll på tre frågor: Ekonomin, korruptionsanklagelser och Makedonien.
	Den ekonomiska politiken _ med privatiseringar, sociala nedskärningar, minskad offentlig sektor och inflationsbekämpning _ var inte populär, trots att mycket i den var nödvändigt. Grekerna har fått betala en lägre inflation med högre arbetslöshet och lägre tillväxt. Den utlovade ekonomiska uppgången har hittills uteblivit.
	Korruptionsanklagelserna mot Konstantin Mitsotakis är dels att han utnämnde dottern Dora Bakoyannis till kulturminister, dels att han i sitt hem har antikviteter från plundrade gamla gravar.
	Makedonienfrågan bidrog också till Mitsotakis fall. Han kunde tänka sig att låta den forna jugoslaviska delstaten få statsnamnet Makedonien, bara det fick ett förled. Pasok och partiet Ny vår sade absolut nej och slog an ultranationalistiska strängar i valrörelsen.
	Förväntningarna är nu stora på Andreas Papandreou i fråga om den ekonomiska politiken och Makedonien-politiken.
Valet av Papandreou
ökar spänningen på Balkan
	Andreas Papandreou har hårt kritiserat regeringens ekonomiska politik men varit försiktig med egna löften. Hans manöverutrymme är litet, dels för att ekonomin inte tillåter några stora utgiftsökningar, dels för att EG inte accepterar någon annan ekonomisk politik än en nyliberal åtstramningspolitik.
	Detta ökar risken för att Andreas Papandreou kommer föra en än mer omedgörlig politik i Makedonien-frågan och piska upp antiturkiska stämningar, för att vinna sympati på hemmaplan. Med tanke på vilken krutdurk Balkan är, kan ökad grekisk nationalism bli en gnista som sätter eld på Balkan söder om Bosnien.
	Andreas Papandreou vill gärna spela en roll i världspolitiken men har tidigare gjort det på ett sätt som inte inger förtroende.
	En annan förändring är att Grekland som ordförande i EG:s ministerråd första halvåret 1994 ställer orimliga ekonomiska krav på Sverige och övriga Efta-länder som sökt EG-medlemskap.
	Det är möjligen bra för grekerna att Grekland får en socialdemokratisk regering, som tar större socialt ansvar än en högerregering. Men en regering Papandreou innebär dåliga nyheter för Makedonien, en fara för freden på Balkan och ökad oro i de delar av världen där den oberäknelige Andreas Papandreou agerar.

bildtext:
Den tidigare premiärminister Andreas Papandreou återkommer efter söndagens val som regeringschef i Grekland. Med honom vid makten ökar risken för ett nytt krig på Balkan, eftersom han vägrar erkänna den förra jugoslaviska delstaten Makedonien som stat.


lagerledare


Gröna bilister
en bra motvikt
	
	De flesta känner nog till Motormännens riksförbund och förkortningen KAK. Många har nog även hört talas om att det finns en Vägtrafikförening i landet. Vad inte många känner till är att det finns en nybildad förening med namnet Gröna bilister.
Bilförening för
miljömedvetna
	Motormännen och KAK har tagit till sin uppgift att företräda privatbilismens intressen och Vägöreningen nyttotrafikens intressen. Dessa organisationer har många gånger drivit ett alltför ensidigt och onynaserat försvar för vägtrafiken.
	Gröna bilister är en förening för bilister, som har ett genuint miljöintresse och därför inte känner sig hemma i de andra motororganisationerna. Äntligen finns det en motororganisation, som på allvar vågar driva krav på renare bilar och alternativa transportformer.
	Nödvändiga förändringar ur miljösynpunkt för biltrafiken blir lättare att genomföra om de har stöd av bilisterna själva.
Etablerade bilföreningar
mot blyfri bensin
	Initiativtagare till den nya föreningen är Per Kågesson, miljödebattör och före detta vice ordförande i Svenska naturskyddsföreningen (SNF). Han har på senare år bland annat arbetat som statlig utredare, där han studerat vad ett EU-medlemskap får för miljökonsekvenser för Sverige.
	Det finns alltså ingen anledning att tvivla på hans miljömedvetande. Han tycker det är absurd att de konventionella motororganisationerna ska föra talan för alla bilister, när de bara organiserar någon procent av dem.
	Motororganisationerna motarbetade länge införandet av blyfri bensin. Per Kågesson har förståelse för att det är många bilister som känner olust för sådana företrädare.
Många har svårt att
klara sig utan bilen
	Gröna bilister har sin motsvarighet i Schweiz, där organisationen heter Trafikklubben i Schweiz (VCS) och samlar över 130 000 medlemmar. VCS har förändrat den trafikpolitiska debatten i Schweiz.
	Bland annat har VCS starkt bidragit till att schweizarna röstade för ett förbud mot transittrafiken med tunga lastbilar genom landet. En stark grön bilistorganisation i Sverige har på samma sätt som i Schweiz goda förutsättningar att påverka bilindustri, bilister och petroleumindustrin i miljövänlig riktning.
	Saken är den att oavsett om du är miljövän eller inte, är det i dagens samhälle många gånger svårt att klara sig utan bil. Bilen är, bortsett från miljö- och säkerhetsaspekten, ett förnämligt kommunikationsmedel, som vi kommer att få leva med under överskådlig tid.
Grön motororganisation
underlättar miljöarbetet
	Fortsatt biltrafik utesluter ingalunda satsningar på andra kommunikationsmedel, tvärtom. Per Kågesson och föreningen Gröna bilister vill istället arbeta för mindre bilberoende och utvecklande av alternativ till bilen.
	Genom att få med bilister i ett sådant arbete öppnas många tidigare stängda dörrar i miljöarbetet. Det gäller emellertid att hitta alternativ, som accepteras också av bilisterna. En grön motorganisation kommer att underlätta detta arbete.


bildtext
Per Kågesson (bilden), miljödebattör och före detta vice ordförande i Naturskyddsföreningen, har startat landets första motororganisation för miljömedvetna bilister, Gröna bilister. Det är ett välkommet initiativ.



teckningen 931030
TECKNINGEN
Samgåendet mellan Volvo och Renault kan vara sista hoppet för Pher G Gyllenhammar att bli den störste industriledaren i Sverige någonsin. Den 9 november faller aktieägarnas dom över fusionen. Domarna ser emellertid inte ut att vara så pålitliga, som Gyllenhammar först trodde. Var beredd på en överraskning, Pehr.






Halvt erkännande
av samisk nation

	Samerna har varit ett hunsat och förföljt folk i Norden. Allra värst har svenskarna varit. Sveriges samer var också de sista i Norden, som fick välja ett sameting _ 20 år efter Finland!
	I torsdags fick dock samerna något av en kollektiv upprättelse i Norden. Nordiska rådet (NR) beslutade att ge samerna observatörsstatus i det parlamentariska arbetet.
Det finns en
samisk nation
	Det finns en samisk nation i Norden. Den heter Sapmi (samiska för "Sameland"). Men det finns ingen samisk stat eller självstyrande samisk region.
	Den samiska nationen i Norden består av människor i Norge, Sverige och Finland, som har en samisk identitet och betraktar sig som en etnisk grupp.
	Den samiska nationen kontrollerar inte något territorium, som färingar, grönländare och ålänningar. Den samiska nationen har inget etablerat självstyre, om vi inte räknar Norges och Finlands sex kommuner med samisk majoritet som självstyrande.
	Eftersom den samiska nationen inte behärskar ett territorium och inte har en lagstiftande församling, har den inte heller fått representation i de officiella nordiska organen, Nordiska rådet och Nordiska ministerrådet (NR).
	Färöarna, Grönland och Åland, som alla har självstyre, har sedan många år självständig representation i NR och NMR.
Samisk representation
gammal stridsfråga i NR
	Frågan om samisk representation i NR är en av de äldsta stridsfrågorna i NR:s historia.
	Gång efter gång har NR avslagit medlemsförslag om samisk representation i det officiella samarbetet. I år kom genombrottet.
	På NR-sessionen i Stockholm fick samerna för första gången delta med en officiell delegation. En representant fick tala i plenum. NR beslutade också att ge en representant per sameting observatörsstatus vid sessionerna. En av dessa får yttranderätt i NR.
	NR vill inte låta sametingen utse fullvärdiga medlemmar i NR, eftersom samerna saknar självstyre, och en samisk representation "kan äventyra det internationella samarbete" som NR deltar i, för NR blir inte längre ett "renodlat parlamentarikerorgan", sade Hans Nyhage, ordförande i NR:s juridiska utskott, i NR-debatten.
Norska sentern tog
strid för samerna
	Tretton av NR:s medlemmar, anförda av norska senterpartiets gruppordförande Johan J Jakobsen och svenska vänsterpartisten Berith Eriksson, var inte imponerade av argumentationen. De förlorade voteringen om att ge den samiska nationen en fast representation med röstsiffrorna 53_13 men vann debatten.
	"Det är bara en tidsfråga innan samerna får en självständig representation som de självstyrande regionerna Åland, Färöarna och Grönland", säger Johan J Jakobsen till HT.
	Han avfärdar majoritetens juridiska argumentation mot samisk representation med att "det handlar inte om juridik utan politik".
Dags för centern och
Sverige att tänka om
	Det var typiskt nog två svenskar, Hans Nyhage (m) och Marianne Andersson (c) som i Nordiska rådet argumenterade mot att ge samerna fast representation.
	De bevisade att svensk samepolitik fortfarande är ett sorgligt kapitel. När samepolitiken väl lämnade det patriarkaliska stadiet, har den handlat mer om utredningar än konkreta förändringar.
	Sedan augusti 1993 finns ett folkvalt sameparlament i Sverige. Det har tagit över vissa statliga funktioner som rör sameskolor, samiskt språkarbete, kulturfrågor och renskötsel. Nyhages argument att samerna helt saknar självstyre håller alltså inte.
	Det riktiga i Sverige efter århundraden av förtryck vore att myndigförklara samerna, erkänna dem som folk och ge alla samer _ inte bara renägarna _ kollektiv rätt till vissa naturresurser.
	Det riktiga i Nordiska rådet vore att låta sametingen utse två medlemmar i NR. Det är dags för centern och Sverige att tänka om!

bildtext:
Nordiska rådet har gett samerna ett halvt erkännande som nation genom att ge dem observatörsstatus. Det räcker inte. Sametingen bör få utse medlemmar i Nordiska rådet på samma sätt som Nordens tre självstyrande regioners parlament gör.





Handlingens dag
i Mellanöstern

	I dag ska de stora orden och den historiska fredsöverenskommelsen mellan parterna i Mellanöstern omsättas i handling. Israel ska enligt tidsplanen i uppgörelsen med Palestinska befrielseorganisationen (PLO) börja tillbakadragandet av sina trupper från de ockuperade områdena.
	Som en första konkret åtgärd kommer Israel i dag att frige 1 200 av totalt 12 000 palestinska fångar, som finns i israeliska fångläger. Men detta betyder ingalunda att Israel kommer att följa tidsplanen i överenskommelsen för tillbakadragandet.
Kommer Israel att
följa fredsplanen?
	Tvivlet på att Israel ska följa tidsplanen är stort inte bara bland Arabländerna och PLO. Flera frågor är ännu inte lösta. Det gäller formerna för palestiniernas övertagande av staden Jeriko på Västbanken samt rutiner och regler vid gränsövergångarna till Jordanien och Egypten.
	Även om det ligger en underskriven överenskommelse på bordet är det ännu lång väg kvar innan palestinierna kan få slå sig till ro på ett eget territorium.
	Israeliska bosättare i de ockuperade områdena har ännu inte fått  några klara säkerhetsgarantier. Israels relationer till Arabländerna kommer, även efter överenskommelsen med PLO, att innehålla alltför många friktionspunkter.
	Ett av dessa problem är de radikala oppositionsgrupper i Arabländerna, som betraktar PLO-ledaren Yassir Arafats uppgörelse med Israels Yitzhak Rabin, som ett stort svek mot den palestinska saken. Arafats förmåga att hålla tillbaka dessa grupper kommer att vara avgörande för den fortsatta fredsprocessen.
	Omvärldens stöd för Arafat är därför mycket viktigt.
Marginalisera
extremisterna
	Georg Habash, ledaren för en av de mest framträdande oppositionsgrupperna, marxistiska folkfronten för Palestinas befrielse, säger att Arafat inte längre representerar PLO eller det palestinska folket.
	Habash anser att avtalet är sin egen fiende eftersom det innehåller så många svagheter. Arafats uppgörelse med Rabin är en oacceptabel reträtt, som ger för lite territorium och inga garantier för självständighet, påpekar Habash.
	Han ser som enda alternativ till uppgörelsen att blåsa liv i Intifadan igen, det vill säga det nu avblåsta palestinska upproret i de ockuperade områdena. Dessutom vill han isolera Arafat och därmed göra honom maktlös.
	Så resonerar den kompromisslösa falangen, vars livsluft är den permanenta konflikten. Fredsprocessen förutsätter att dessa grupper marginaliseras.
Freden kräver
ekonomiskt stöd
	Kort efter avtalet med PLO lyckades Israel komma överens med Jordanien om en dagordning för fortsatta samtal på vägen mot fred i Mellanösternregionen. Det är det första formella fredsavtalet mellan Israel och ett Arabland sedan fredsuppgörelsen med Egypten i Camp David 1979.
	Plattformen för vidare samtal är också en bekräftelse på att avtalet mellan Israel och PLO är förankrat i Jordanien. Detta sätter press på bland annat Libanon och Syrien att ansluta på samma spår mot en varaktig fred i Mellanöstern.
	Genom att ledarna i Arabländerna och Israel fortsätter att knyta ihop sina trådar av samförstånd minskar succesivt utrymmet för de radikala oppositionsgrupperna och därmed ökar fredschanserna.
	Utöver dessa faktorer är fredsprocessen också starkt beroende av ekonomiskt stöd. Närmare en miljon palestinska flyktingar i Jordanien väntar på att få komma hem till ett eget territorium. En mycket resurskrävande folkomflyttning.
	Det ömsesidiga erkännandet Israel_PLO och Gaza_Jeriko-planen är ingen garanti för fred, bara början på en mödosam fredsprocess.
	För att den ska bli framgångsrik, måste självstyret i Gaza och Jeriko bli både en politisk och ekonomisk framgång.



bildtext
PLO-ledaren Yassir Arafat (bilden) behöver allt stöd han kan få av västvärlden för att kunna stå emot de radikala oppositionsgrupper i Arabländerna, som vill flytta tillbaka fredsprocessen till ruta ett.






Hälsing in i Nej till EU:s styrelse

	En hälsing som är kommunalråd i Gästrikland tog i helgen plats i organisationen Nej till EU:s riksstyrelse. Mats Åstrand, som är från Lingbo i Hälsingland i gästrikekommunen Ockelbo, var en av sex nya ledamöter som valdes in i styrelsen. Nej till EU:s styrelse fick därmed en större politisk bredd än tidigare.
	Mats Åstrand är kommunalråd (s) i Gävleborgs minsta kommun, Ockelbo, sedan 1986. Efter höstens val tar han över som landstingsråd i Gävleborg efter Sven-Eric Lundahl.
"EU rikemansklubb"
	Mats Åstrand har en blandad bakgrund. Han har en filkandexamen med biologi och kemi, har arbetat som kemist med miljöanalyser, som lärare och emballagearbetare.
	Han är också utbildad biståndsarbetare från Sandöskolan men har inte arbetat i något utvecklingsland. Han engagemang för tredje världen är dock en av många faktorer, som har gjort honom till EU-motståndare.
	_ Jag ser EU som en rikemansklubb riktad mot de fattiga länderna.
	Mats Åstrand ser också EU som ett hot mot den svenska samhällsmodellen, som han vill utveckla.
Bättre miljö utanför
	Med en bakgrund som biolog och kemist ser han också EU som ett problem för miljön. Han ville inte att Sverige ska sänka miljökraven vid ett EU-medlemskap.
	Han tror att Sverige kan påverka EU mer i miljövänlig riktning med exemplets makt än genom att försöka påverka inifrån som medlem.
Folkstyret förlorar
	Lingbosonen Åstrand säger också nej till EU-medlemskap av demokratiska skäl.
	_ Det är långt nog till Stockholm, även för mig som kommunalråd, säger han och berättar att ockelboborna många gånger tycker att redan Gävle ligger får långt bort.
	Han fruktar att viktiga delar av folkstyret går förlorat om Sverige går in i EU. Vid sidan av avståndet till nya maktcentra i EU oroar han sig för att öppenheten, som präglar det svenska samhället, ska gå förlorad i EU.
	Som kommunaråd tycker han att det är bra att offentlighetsprincipen finns, som gör att massmedier och medborgare kan granska makthavare i stat, landsting och kommun på ett sätt som inte är möjligt i EU, där sekretess och slutenhet råder. Han oroar sig också över byråkratin i EU.
Sällskap av folkpartist
	Nej till EU:s riksstyrelse fick under helgens kongress i Lund ytterligare fem nya ledamöter.
	Mats Åstrand får sällskap i styrelsen av två partivänner, Jan Å Johansson, Uppsala, som arbetat i flera år som SSU-ombudsman med ansvar för Norrlandsdistrikten, och Helene Goudin, Piteå, en från Bryssel (!) invandrad EU-motståndare.
	De tre andra nya ledamöterna är den folkpartistiska riksdagsledamoten Ingela Mårtensson, Göteborg, förra vice ordföranden i Centerns ungdomsförbund, Ragnhild Johansson, Karlstad, och en opolitisk miljöinspektör från Gislaved, Maria Wissinger.
	Övriga ledamöter i den 23 personer starka styrelsen blev omvalda, däribland miljöpartisten Per Gahrton.
Omvalda ordförande
	Hans Lindqvist, centerpartistisk landstingspolitiker från Värmdö, fortsätter som en av organisationens två ordförande, liksom Eva-Britt Svensson, socialdemokratisk kommunpolitiker i Växjö.
	Nej till EU:s vice ordförande, Jonas Sjöstedt (v), metallarbetare från Umeå, stannar kvar på sin post.
	Men han får sällskap av ytterligare en vice ordförande, Eva Hellstrand, opolitisk lantbrukare från Undersåker och ordförande i den lokala LRF-avdelningen.
Politisk breddning
	Nej till EU:s nya styrelse har en betydligt större politisk bredd än den gamla. Här finns totalt fem socialdemokrater, tre centerpartister, tre vänsterpartister, två miljöpartister, en folkpartist och en stor grupp opolitiska ledamöter.
	Mats Åstrand tvekade länge i EU-frågan. Han var till en början för medlemskap, men tog ställning mot en EU-anslutning för cirka ett år sedan. Han kallar sig själv en "balanserad EU-motståndare", som inte vill ha en EU-debatt med konfrontationer.
	Mats Åstrand accepterar EES-avtalet, åtminstone tills vidare. Han är kritisk till delar av avtalet men vill inte avvisa EES som Nej till EU.
	Mats Åstrand är glad att kunna bidra till Nej till EU:s breddning och ser sig som en brygga till de många som tvekar i EU-valet.
	_ Jag står ganska nära den punkt där ja- och nej-sidan möts, men jag är övertygad om var jag själv står, det är på nej-sidan, säger han till HT.
Jörgen Bengtson




andraledare 931230

Hälsingland ökar igen
	1992 minskade Hälsinglands och Gävleborgs befolkning, trots att Sveriges folkmängd som helhet ökade. 1993 ser det bättre ut.
	Statistiska centralbyråns folkmängdstal, som kommer dagarna före årsskiftet, pekar uppåt för Sverige, Gävleborg och Hälsingland.
	Sveriges folkmängd ökar med 56 750 personer till 8 748 763 personer. Det är fortsatt höga födelsetal men framför allt flyktinginvandringen som ger den stora folkökningen.
	Folkmängden i Gävleborgs län ökar med 557 personer till 289 747. Gävleborg fortsätter att vara Norrlands till folkmängd största län.
	Hälsinglands folkmängd ökar med 31 personer till 142 331. Hudiksvall toppar som vanligt befolkningsligan med 38 712 invånare (+81), men största folkökning (+203) redovisar Söderhamn med totalt 29 765 invånare. Ljusdal ökar som enda inlandskommun till 21 136 (+17). Bollnäs minskar mest (-116) och får 28 034 invånare, Nordanstig 11 313 (-87) och Ovanåker 13 371 invånare (-67).
	Alla gästrikekommuner utom Ockelbo ökar i folkmängd. Gästrikland som helhet ökar med 526 personer till totalt 147 416. I topp ligger Gävle med 89 604 invånare (+410) och Sandviken med 39 621 (+106).
	Det är glädjande att folkmängden som helhet ökar i Hälsingland och Gästrikland. Smolk i glädjebägaren är att inte alla kommuner ökar och att bara Hudiksvall och Gävle har födelseöverskott, 3 respektive 220 personer.
	Över halva folkökningen beror alltså på att inflyttningen är större än utflyttningen, vilket vi kan tacka flyktingarna för. De har vänt flyttströmmen.






Häv embargot
mot Bosnien!

	Folkmordet fortsätter i Bosnien-Hercegovina. Bosnienserberna mördar och lemlästar muslimska bosnier medan världen tittar på.
	Nu anfaller bosnienserberna till och med FN: I lördags sköt de ner ett brittiskt flygplan; i söndags gick de till attack mot brittiska FN-soldater utanför Sarajevo.
	Förenta nationerna (FN) är för passivt i konflikten. FN använder inte det mandat man har för att försöka hejda serbernas framfart. 
FN visade
tuffhet i Sarajevo
	Inte ens när serberna bombarderar och invaderar Gorazde _ ett område som FN redan i maj 1993 förklarade som fredad eller skyddad zon _ tar FN eller FN-stater till nödvändig vapenmakt.
	FN:s fredande av Gorazde och ytterligare fem muslimskt dominerade enklaver kom då bosnienserberna höll på att lägga flera av enklaverna till tidigare erövringar. FN placerade ut observatörer eller trupper i zonerna för att markera allvaret.
	FN:s skyddade zoner skulle skydda muslimskt dominerade spillror av Bosnien mot anfall, ockupation och etnisk rensning från serbisk sida. FN backade upp sitt beslut med militära medel: flygpatrullering och hot om vapeninsats om serberna anfaller.
	När bosnienserbernas grepp om en av de fredade enklaverna, Sarajevo, hårdnade, svarade FN med ett ultimatum: Dra tillbaka trupperna från stadens omgivning, annars bombar vi.
	Den gången tog bosnienserberna intryck och retirerade.
Men kapitulerar för
bosnienserberna i Gorazde
	När bosnienserberna anföll en av de små enklaverna, Gorazde, svarade FN inte förrän efter nästan två veckor. Svaret var resolut, två flyganfall mot markmål, men mer symboliskt än kraftfullt.
	Den här gången tog inte bosnienserberna intryck: Serberna gick till förnyat anfall, sköt ner ett brittiskt flygplan och har nu intagit huvuddelen av Gorazde. Mängder av flyktingar har sökt sig till stadskärnan. Den del av Gorazde som serberna inte behärskar, beskjuter de med artilleri och granater. Andra områden rensar de på muslimer. Folkmordet fortsätter.
	I detta läge börjar FN förhandla med serberna om att få loss FN-folk som serberna håller som gisslan. Genom att förhandla om detta, hota med att lämna Bosnien och locka med hävda sanktioner mot Jugoslavien (Serbien) istället för att ställa ultimatum eller anfalla ockupanterna, kapitulerar FN för bosnienserberna.
Bosniens muslimer
vår tids "gettojudar"
	Likt judarna i andra världskrigets Warszawagetto är bosnierna i Gorazde instängda i en liten stadskärna, som en mäktig och hänsynslös krigsmaskin håller på att krossa. På samma sätt som judarna upprätthöll ett hopplöst försvar mot nazister, försöker bosnierna i Gorazde att hålla stånd mot en serbisk övermakt.
	När judarna i Warszawagettot försvarade sig mot nazisterna, kom inte judarnas vänner till hjälp. När rapporterna om koncentrationslägren nådde västmakterna i början av kriget, lyfte de inte ett finger för att ingripa mot barbariet.
	Samma sak ser vi nu i Gorazde och Bosnien. Västmakterna och FN verkar mer att bry sig om den FN-personal som serberna håller som gisslan än folkmordet på de muslimska bosnierna.
Bomba bosnienserberna
Häv embargot mot Bosnien
	Det finns hänsynslösa krigare på alla fronter i Bosnien men värst är bosnienserberna. De struntar, till skillnad från kroater och bosnienkroater, i FN:s beslut, omvärldens reaktioner och hot.
	FN har lovat att försvara Gorazde och övriga bosniska enklaver. När bosnienserberna anfaller Gorazde, ska FN inte ropa på förhandlingar utan flygunderstöd från Nato eller enskilda stater.
	FN måste möta serbernas aggression med hårdhet, med våld om nödvändigt. Om FN accepterar att bosnienserberna intar hela eller delar av den FN-skyddade zonen Gorazde, har FN förlorat så mycket i trovärdighet att FN lika gärna kan dra sig tillbaka från Bosnien.
	FN bör inte bara skydda bosnierna, som de har lovat, utan också häva vapenembargot mot den belägrade bosniska staten. 
	Bosnierna måste få försvara sig. Om FN inte förmår skydda civilbefolkningen mot serbisk terror, ska FN åtminstone inte förhindra att bosnierna gör det med effektiva vapen.

bildtext:
FN har via Nato flygresurser att skydda Gorazde och andra bosniska områden, som FN har förklarat som skyddade zoner (säkerhetzoner). Istället för att förhandla med de bosnienserbiska ockupanterna, bör FN anfalla eller hota med att anfalla dem och häva vapenembargot mot det muslimskt dominerade Bosnien.




andraledare skriven 940523

Hejda förpackningseländet!

	Förpackningar av olika slag är en källa till mycket irritation. Detta gäller inte bara de våldsdåd, som blivit resultatet av till synes bombsäkra förpackningar, utan det handlar främst om resursslöseriet med alla dessa förpackningar.
	Om konsumenterna skulle få bestämma skulle en stor del av dagens onödiga förpackningar försvinna omgående. Det visar resultatet av en insamlingskampanj i våras i Upplands-Väsby. Kampanjen var ett samarbete mellan en bostadsrättsförening, Upplands-Väsby kommun, Naturskyddsföreningen (NTF) och de medverkande butikerna.
	Under en kampanjvecka fanns det i elva butiker sopkartonger, där konsumenterna kunde kasta de förpackningar de ansåg onödiga.
	Konsumenterna slängde 222 förpackningar, de flesta av papper. Livsmedelsförpackningarna stod för 56 procent och hygienförpackningarna för 34 procent. Vanligast var papperskartonger för sex-packöl, kartonger runt konserver och tandkrämskartonger.
	Samtidigt genomfördes en attitydundersökning bland konsumenterna, som visar att 80 av 100 tillfrågade anser att det finns för mycket onödiga förpackningar. De flesta ville ha pant på onödiga förpackningar och en majoritet kunde även tänka sig att köpa till exempel mjölk och hygienartiklar i lösvikt.
	Kampanjen skulle nog få ett likartat resultat varhelst den skulle genomföras i Sverige. Det är dags för producenterna att ta intryck av opinionstrycket. Konsumenterna är mer miljömedvetna än vad många producenter tror.
	En fin förpackning säljer inte längre lika bra. I dag är konsumenten mer intresserad av innehållet.




teckningen 930904
TECKNINGEN
Statsminister Carl Bildt har i veckan haft besök av sin partibroder från Tyskland, förbundskansler Helmut Kohl. Bildt förmår dock inte suga åt sig av Kohls lyskraft. En vecka på Malice är den enda sättet för Bildt att bli färgstark.



teckningen 931231
TECKNINGEN
Julhelgens TV-bränder förebådar att hett 1994, inte minst för statsminister Carl Bildt (m). Vem som är statsminister om ett år, är i hög grad en öppen fråga. Det är inte ens säkert att Bildt är statsminister om en månad _ Öresundsbron kan få det att hetta till i regeringen inom kort; ett ja skulle inte bara ställa centerpartiet utanför regeringen, det skulle sannolikt också friställa Carl Bildt som regeringschef.


andraledare 930914

Historiskt handslag

	Klockan 17.46 svensk tid den 13 september 1993 räckte de varandra händerna, PLO-ledaren Yasser Arafat och Israels premiärminister Yitzhak Rabin. De skakade hand framför Vita huset med världens politiska grädda som åskådare på gräsmattan framför och hundratals miljoner människor som följde händelsen via TV världen över.
	Yitzhak Rabin sade "farväl till vapnen" och Yasser Arafat talade om att "vi vill ge freden en verklig chans". Handslaget var historiskt, och människorna som deltog i och bevittnade händelsen var märkbart rörda.
	De israeliska, palestinska och amerikanska talarna överträffade varandra i vackra ord från Vita husets gräsmatta, där de forna ärkefiendena Israel och Palestinska befrielserörelsen genom sina ledare skrev under ett ramavtal för fred och Gaza_Jeriko-planen.
	Mellanösterns judar och palestinier har slutit fred med varandra. Det betyder inte att freden är säkrad. Hindren på den fredliga vägen mot en palestinsk stat är många och svåra att ta sig förbi; oppositionen mot fredsavtalet är stor både bland judar och palestinier.
	Ändå finns hopp om fred och försoning på ett annat sätt än vid det förra historiska fredsmötet i Mellanösterns historia, undertecknandet av Camp-David-avtalet 1978. Nu är det judar och palestinier som har skrivit under ett fredsavtal, inte bara judar och en arabisk grannstat. Nu sitter judar, palestinier och övriga arabiska grannstater vid förhandlingsbordet.
	Denna historiska dag är det inte bara två framsynta och modiga ledare, Yitzhak Rabin och Yasser Arafat, som är värda vår hyllning. Vi bör också hylla Norges utrikesminister Johan Jörgen Holst och hans medarbetare, som mäklade fredsavtalet. Holst och Norge har lyft fram klassisk diplomti i en tid när vapenmakt spelar en allt för stor roll i konfliktlösningen mellan folk.


kyrkligt

Holger Svedman firad

	Mariagården, Idenor, var fylld till bristningsgränsen på söndagens kyrkkaffe. Över 80 personer fanns på plats för att dricka kaffe och hylla åttioåringen Holger Svedman, som på det här sättet motvilligt lät sig firas.
	Det blev en hyllning med mycket musik, sång och tal.
	Stig Söderström ledde musicerandet med sin alterta altsax, sekunderad av Anders Martinsson på bas och Mari Eliasson på piano och med sång av Maria Eng-Hillbom.
	Kvartetten spelade den amerikanska psalmen "Amazing Grace", psalm 259 "Salig visshet", balladen "Förväntan", klassikern "O store Gud", Duke Ellingtons instrumentallåt "Freedom" och Burgess "Thank you, Lord".
	De många kyrkkaffebesökarna hyllade Holger Svedman, som firade sin födelsedag en dag i förväg, med en nyskriven sång på melodin "Höstvisa". Texten rymde Holgers livshistoria, från födelsen på Klackarna en höstdag 1913 till giftermålet med Elsy 1948, barn och barnbarn.
	Under tacktalen, som följde på kaffe med dopp, sju sorters kakor och tårta, fick jubilaren höra båda att han var en fin medmänniska, "en som alltid bryr sig om", och att han kunde ha hårda nypor som politiker. Under sextio- och sjuttiotalet var Holger Svedman en av centerpartiets ledande kommunalmän, under en period var han också kommunalråd.
	Holger Svedmans mångsidighet _ han har arbetat bland annat som fiskardräng och taxiägare, varit EFS-predikant och kommunpolitiker, startat körverksamhet och burit upp kyrkopolitiken i Idenor _ speglade sig i tal och presenter.
	Det blev köbildning till mikrofonen i Mariagården. Det var många som ville gratulera åttioåringen med presenter och tal: Idenors församling, diakonerna, Hudiksvalls och Idenors pastorat, Evangeliska fosterlandsstiftelsen i Hudiksvall och Storbyn, Hudiksvalls centeravdelning, Hudiksvalls-Idenors centerkvinnor och vänner.
	Holger Svedman tackade alla med att berätta om hur det kändes, när han som 19-åring satt på ett sjukhem med tuberkulos och trodde att livet var slut.
	_ Kära Gud, ge mig två år til, bad den unge Holger.
	Han fick över 60 år och lever i högsta välmåga på sitt 81:a år i Hamre, Idenor.


andraledare 930918

Homosexhets i Bollnäs

	Rädslan för avvikande beteenden tar sig olika uttryck. Främlingsfientlighet är vid det här laget ett alltför vanligt exempel. Motståndet bland vissa grupper mot ett registrerat partnerskap för homosexuella är ett annat exempel.
	I dag kommer Bollnäs att få uppleva det senare fenomenet. Pingstkyrkan ska hålla en demonstration på Brotorget i Bollnäs mot det lagförslag, som ska göra det möjligt för homosexuella att ingå ett registrerat partnerskap.
	Med denna lag får homosexuella giftorätt till egendom, arvsrätt till egendom samt rätt till efterlevandepension, bostadsbidrag och den andra personens efternamn.
	Ett registrerat partnerskap skulle ge det mesta av vad ett äktenskap ger, undantaget adoptionsrätt och kyrklig vigsel.
	Detta anser Pingstkyrkan, med pastor Emanuel Barkenbom i spetsen, inte är förenligt med bibelns bokstav, som slår fast att äktenskapet består av en man och en kvinna och vilar på gudomlig grund.
	Aktionen på Brotoget har mött starka protester från socialdemokraternas kristna sidoorganisaton, Broderskapsrörelsen. I ett uttalande undertecknat av bland annat Rolf Forslin, diakon inom Svenska kyrkan heter det: "Kärleken är i sig det finaste och mest positiva egenskap, som vi människor skapats med. Att sätta sig till doms över en människas kärlek är omänskligt och kränkande".
	Det går knappast att säga det bättre. De homosexuella har samma behov som de heterosexuella av att få sin kärlek bekräftad, accepterad och legitimerad. Pingstkyrkans rätt att demonstrera sina åsikter är självklar, men vi delar inte deras åsikter.
	Risken är dock att denna demonstration förvandlas till en manifestation mot homosexuella, vilket inte hör hemma i ett upplyst och civiliserat samhälle.





Järnväg Uppsala_Arlanda

	Ett tag såg det ut som om den planerade Arlandabanan inte skulle få någon nordlig förbindelse till Odelsala och vidare till Uppsala, Gävle och norrut. Nu är det dock klart att den nya järnvägen från Stockholm till Arlanda också kommer att gå norrut och därmed att korta restiden från Hälsingland till Arlanda.
	I regeringens proposition om Arlandabanans finansiering finns Norra böjen, som förbindelsen Arlanda_Odensala kallas, med. Inger Strömbom på kommunikationsdepartementet bekräftar för HT att den inte fanns med tidigare i planeringen på grund av penningbrist.
	Arlandabanan ska stå klar 1998. Om fem år kommer förhoppningsvis hälsingarna att kunna resa direkt med tåg från Hudiksvall, Söderhamn, Ljusdal och Bollnäs till flygterminalerna på Arlanda flygplats.
	En förutsättning för detta är dock att riksdagen går på regeringens linje och att järnvägsbygget kommer igång och fortskrider som planerat.
	Arlandabanan gör att tågresenärerna får direktförbindelse till Sveriges största flygplats. 1993 hade Arlanda 12,5 miljoner passagerare. Från Arlanda flyger 60 bolag på 130 destinationer. Mätt i starter och landningar är Arlanda numera Europas femte största flygplats.
	Statens järnvägar (SJ) kommer i år att börja köra snabbtåg (X 2000) mellan Stockholm och Sundsvall. Det är inte klart om dessa tåg också kommer att gå till Arlanda, när Arlandabanan är klar. Det avgör SJ och eventuella andra företag med tåg på sträckan Stockholm_Uppsala. Regeringen ställer inga krav på att tågen ska ta vägen förbi Arlanda.
Jörgen Bengtson







Hopp om fred
Israel_Syrien

	Freden har inte anlänt till Mellanöstern. Men kriget har aldrig varit mer avlägset än nu, i synnerhet inte efter president Assads besked i söndags att "Syrien ser fram mot en lång fred med Israel".
	Israel har slutit fred med två av sina fiender, Egypten och palestinierna. Syrien, Libanon och Jordanien står på tur.
Ny bit i stora
fredspusslet
	De ena pusselbiten efter den andra börjar komma på plats i Mellanösterns stora fredspussel.
	Den första stora pusselbiten var fredsfördraget mellan Israel och Egypten 1979. Den andra var fredsavtalet mellan Israel och palestinierna (PLO) 1993 och fredsförhandlingar med Jordanien. Den tredje ser ut att bli ett fredsavtal med ärkefienden Syrien, som också Libanons öde är kopplat till.
	Söndagens toppmöte i Geneve mellan USA:s president Bill Clinton och Syriens president Hafez Assad var en framgång. Mötet ser ut att kunna bana väg för fred mellan Israel och Syrien, som är det enda allvarliga militära hotet mot den judiska staten.
	För första gången talar Hafez Assad om att normalisera förbindelserna med Israel.
Syrien nyckelstat
för att säkra freden
	Israel och Syrien började officiellt tala med varandra på den stora fredskonferens om Mellanöstern, som startade i Madrid 1991. Detta ledde inget vart. Efter fredsavtalet mellan Israel och PLO avbröt Syrien de bilaterala överläggningarna med Israel.
	Under senare delen av 1993 har USA försökt förmå Syrien att återuppta förhandlingarna med Israel. USA:s utrikesminister Warren Christophers diplomati kröntes med framgång i helgen.
	Egypten och Syrien är nyckelstaterna för krig och fred i Mellanöstern. Krig i Mellanöstern är knappast möjligt utan Egypten; varaktig fred går inte att uppnå utan Syrien.
Fred och öppna gränser i
utbyte mot Golanhöjderna
	Israel har under den senaste tiden fört inofficiella samtal med Syrien. Nu är steget inte långt till att börja förhandla officiellt om fred och föra upp de stora frågorna på dagordningen: Golanhöjderna, diplomatiskt erkännande och öppna gränser.
	President Hafez Assad är beredd att sluta fred och normalisera förbindelserna med Israel. Hans motkrav är att Israel återlämnar Golanhöjderna, som landet ockuperade 1967 och annekterade 1981, och att en fred med Israel ingår i en större fredsuppgörelse i regionen.
	Israel vill ha fred men vill inte återlämna hela Golan. Detta territorium är, till skillnad från Gazaremsan och merparten av Västbanken, av stort strategiskt värde för Israel. Dessutom bor här 13 000 israeliska bosättare.
	För att sluta fred med Syrien kräver Israel också att Hafez Assad bryter med Hizbollah-gerillan i Libanon och slutar ge stöd till radikala palestinska organisationer med bas i Damaskus.
Press på Israel
visa medgörlighet
	Syrien ställer inte bara krav på Israel utan också på USA. Hafez Assad vill att amerikanarna ska normalisera förbindelserna med Syrien, som står på USA:s "svarta lista" över länder som stöder internationell terrorism. Syriens envåldshärskare Hafez Assad vill också ha fortsatt fria händer i grannlandet Libanon.
	Syrien och Israel har inte slutit fred men verkar vara villiga att göra det på villkor som bör kunna vara ömsesidigt acceptabla. Efter toppmötet i Geneve ökar pressen på Israel att visa medgörlighet och lämna ockuperat territorium i utbyte mot fred.
	En modell kan vara att Israel återlämnar Golanhöjderna till Syrien bit för bit, att Syrien förbinder sig att demilitarisera Golan och att Syrien accepterar en flernationell övervakning av området.

bildtext:
Syrien är efter söndagens syrisk-amerikanska toppmöte berett att sluta fred och normalisera förbindelserna med Israel. I utbyte vill Syrien ha tillbaka Golanhöjderna, som Israel erövrade 1967.





Hoppfull dialog
om Nordirland

	Europeiska unionen (EU) är garantin för freden, lyder en vanlig paroll från ja-sidan. Det stämmer inte, inte ens inom Unionen.
	På Irland råder sedan årtionden krig i provinsen Nordirland.
Mer låst i Irland
än i Jugoslavien
	I det nordirländska kriget har alla inblandade parter aldrig satt sig vid förhandlingsbordet. Utan någon jämförelse i övrigt, så har faktiskt parterna i det jugoslaviska inbördeskriget gjort det. Storbritannien har vägrat att ens tala med IRA, den sedan seklets början kanske mest centrala motparten i konflikten om Irland.
	I år har det dock hänt något hoppfullt i denna konflikt. Den brittiska regeringen har äntligen börjat tala med Irländska republikanska armen (IRA) och dess politiska gren Sinn Fein.
	Åsikterna går isär om vem som tog första kontakten.
	IRA tog första steget med budskapet "konflikten i Nordirland är över, ge oss råd hur vi ska avsluta den", säger regeringen i London.
	Den brittiska regeringen tog initiativet, säger Sinn Fedin/IRA.
Protestanter i protest
mot brittisk IRA-dialog
	Hur det än är med vem som tog första steget, så har Sinn Fein presenterat 30-talet hemliga dokument om kontakterna. De visar att parterna har brevväxlat med varandra sedan februari i år.
	Regeringen i London förnekar inte dessa kontakter. Men den hävdar att syftet har varit att förtydliga den officiella brittiska linjen, "att inte förhandla med terrororganisationer eller partier som inte tar avstånd från våld" _ i praktiken IRA och Sinn Fein.
	Nordirlands mest hårdföra protestantiska parti, Demokratiska unionistpartiet (DUP), protesterar mot de brittiska kontakterna med Sinn Fein/IRA. DUP:s Ian Paisley kräver att den brittiske ministern för Nordirland, sir Patrick Mayhew, avgår.
	Den större protestantiska partiet, Ulsters unionistparti (UUP), intar en mer avvaktande hållning.
Viktigt få igång
förhandlingar med alla
	Det hårdföra unionistpartiet DUP vägrar att delta i några samtal med regeringarna i London och Dublin, som bröt isen och började förhandla om Nordirland på åttiotalet. DUP:s bojkott försvårar men stoppar knappast förhandlingarna.
	Premiärminister John Major verkar besluten att gå vidare i samtalen med republiken Irlands regering och andra irländska motparter. John Major accepterar inte att något parti eller någon organisation har vetorätt i fredsförhandlingar om Nordirland. Han tänker fortsätta att samtala med Sinn Fein/IRA, först via mellanhänder, sedan direkt.
	Det är bra, John Major!
	Den kan aldrig bli fred, om inte alla inblandade parter pratar med varandra. Tidigare har Storbritannien varit ett hinder i vägen. Så är inte längre fallet. Nu vägrar en av fyra partier på Nordirland att delta i dialogen. Det är ett mindre och sannolikt övergående problem.
Toppmöte kan leda
till slut på kriget
	Nästa vecka blir det toppmöte mellan John Major och hans irländske kollega Albert Reynolds. De kommer sannolikt att skriva under ett provisoriskt ramavtal, som kan bli början på slutet på Irlands krig.
	För det är krig vi talar om. Det började när seklet var ungt och tog en paus 1923, två år efter det att huvuddelen av Irland (84 procent av ytan och 69 procent av befolkningen) blivit den självständiga staten Eire. Kriget blossade upp igen 1968 i Nordirland, den del av ön som förblev under brittiskt styre.
	En fredlig lösning av konflikten kräver att britterna och unionisterna i Nordirland respektive nationalisterna i Nordirland och Eire kompromissar.
	Kompromissen måste, för att vara hållbar, garantera att människor inte blir diskriminerade på grund av religion eller social status. Den måste ge utrymme för lokalt självstyre. Den måste bygga på stabila majoritetsbeslut i Nordirland och Eire.
	I förlängningen av ett eldupphöravtal, vilket kan komma redan vid årsskiftet, väntar ett politiskt avtal, som kan sätta stopp för en konflikt som har präglat Irland under hela detta århundrade.

bildtext:
Det utdragna kriget på Irland handlar om Nordirland, som britterna behöll när de gav irländarna självständighet. Nordirlands katoliker, som är i minoritet i provinsen, vill ha återförening med trosfränder och landsmän i Irland. Den brittiska regeringen har i år startat en dialog med alla parter i Nordirland, även Sinn Fein/IRA. Dialogen kan komma att bana väg för eldupphör och fred.





Hoppfullt
i Sydafrika

	Förra veckans statskupp i det sydafrikanska hemlandet Bophuthatswana splittrade den så kallade Frihetsalliansen, som består av den vita extremhögern och konservativa svarta.
	Läget är fortsatt explosivt i Sydafrika. Landet är med sin etniska mångfald, blodiga historia och våldsfyllda samtid, sina stora regionala skillnader och enorma klassklyftor en explosiv cocktail. Men de senaste dagarnas händelser gör att det ser mer hoppfullt ut igen.
Sydafrika rycker
in i hemlandet Bop
	Bophuthatswana, ofta kallat "Bop", är en av tio "hemländer", som Sydafrika skapade under apartheid.
	Den sydafrikanska regimen skapade hemländer för olika svarta grupper. Ingen annan stat än Sydafrika erkände dessa hemländer, som var ekonomiskt svaga, totalt beroende av Sydafrika och ofta uppdelade på flera landområden _ Bop bestod av hela sju enklaver.
	Hemländernas befolkning accepterade inte apartheid, vilket däremot ländernas ledningar gjorde. Sydafrika gjorde det möjligt för hemländernas politiska och militära ledare att leva i lyx.
	I början av mars revolterade folket i Bophuthatswana mot den rådande diktaturen och att det inte fick rösta i de första fria, ickerasistiska valen i Sydafrika. Efter en veckas uppror och två dygns blodiga strider återställde Sydafrika ordningen och tvingade Bophuthatswanas president Lucas Mangope att avgå.
Extremhögern splittrad,
nytt parti med i valen
	I praktiken finns inte Bop längre som hemland. Bop blir formellt en del av Sydafrika i samband med valen i slutet av april. Under tiden styr en regering med Sydafrikas ambassadör som chef.
	Bops invånare får den demokrati, som diktatorn Mangope vägrade dem, och rätt att delta i de nationella och regionala valen.
	Den vita extremhögern, Afrikandiska folkfronten (AVF), kom till diktatorn Mangopes försvar men splittrades på kuppen. I AVF ingår nazistiska Afrikandiska motståndsrörelsen (AWB), Konservativa partiet och 15 andra högerextrema partier som bojkottar valen. 
	AVF:s ledare, general Constand Viljoen, beslutade i helgen att bryta med AVF och anträda den demokratiska vägen som ledare för ett nytt parti, Frihetsfronten. Den hårdföra, reaktionära men i AVF-kretsar liberala generalen går till val med syftet att på demokratisk väg skapa en vit "folkstat" (volkstaat) i Sydafrika.
Blodig revolt i Bop
banar väg för demokrati?
	General Viljoen och hans parti ger den vita extremhögern en kandidat och ett parti att rösta på. Det är bra. Det gör den mindre benägen att ta till vapen och minskar risken för inbördeskrig.
	Den risken finns dock kvar. Vita högerextremister och det svarta högerpartiet Inkatha hotar att knäcka den spröda demokratin.
	Mangosuthu Buthelezi och hans Inkathaparti framstår i dag som det största hotet mot demokratin. Inkatha vägrar att ställa upp i valen, trots att regeringen under Nationalistpartiet (NP) och Afrikanska nationalkongressen (ANC) har gått Inkatha till mötes i det mesta, och trots att Buthelezi nyligen lovade att ställa upp.
	Det ser, med reservation för vad Buthelezi gör, ut som om den blodiga revolten i Bophuthatswana har fört Sydafrika närmare demokrati och stabilitet. Den svart_vita högerns "vägrarallians", Frihetsalliansen, sprack i samma stund som Viljoen lämnade den och Mangope med hemlandet Bophuthatswana föll ifrån.
Radikal decentralisering
nödvändig i Sydafrika
	Än är dock vägen till demokrati lång och svår. Det tillträdande parlamentets arbete med att ta fram en ny författning blir avgörande för landets framtid. Det är av största vikt att parlamentet gör Sydafrika till en förbundsstat med många starka, små delstater, kanske med Schweiz kantoner som förebild.
	I ett Sydafrika som har en starkt decentraliserat maktstruktur minskar risken för oförsonlig splittring och inbördeskrig. I en sådan struktur kan det finnas utrymme för en liten, boerdominerad delstat, för de boer som inte vill integrera sig i det mångkulturella storsamhället, och för etniskt relativt homogena svarta delstater i regioner där folkflertalet kräver detta.

bildtext:
Sydafrika är ett stort, mångkulturellt land, som knappast går att styra med framgång som enhetsstat. Därför är en förbundsstat med omfattande decentralisering till små kantoner sannolikt det bästa, och kanske enda, sättet att förhindra allvarliga konflikter.




andraledare 931111

Högern tappar mark i Sverige

	Den politiska högern, företrädd av moderata samlingspartiet och ny demokrati, tappar mark. Enligt en undersökning av IMU-Testologen, publicerad i senaste numret av tidningen Veckans affärer, förlorar moderater och nydemokrater både säkra väljare, så kallade kärnväljare, och möjliga väljare (vagare sympatisörer).
	Det som gör IMU-undersökningen intressant är just att den mäter både partiernas säkra väljare, de som säger att de absolut kommer att rösta på angivet parti, och möjliga väljare, "kanskeväljarna".
	IMU har intervjuat 989 personer om deras partisympatier, dels i oktober 1993, dels för ett år sedan. Tendensen i undersökningarna är tydlig. De två högerpartierna (m och nyd) tappar stöd, liksom miljöpartiet de gröna. Socialdemokraterna ökar. Övriga partier ligger mer eller mindre stilla.
	Moderaterna minskar från 19 till 15 procent säkra väljare och från 40 till 34 procent möjliga väljare.
	Ny demokrati minskar från 28 till 21 respektive 7 till 4 procent.
	Miljöpartiet backar från 37 till 33 respektive 6 till 4 procent.
	Socialdemokraterna ökar från 62 till 66 procent möjliga väljare och från 36 till 39 procent säkra väljare.
	Centerpartiet är enda regeringsparti, som inte förlorar sympatisörer. Partiet ökar från 32 till 34 procent möjliga väljare men ligger still på 4 procent säkra väljare.
	IMU-undersökningen tyder på att högervinden håller på att mojna och att väljarkåren är mer rörlig än tidigare, två tendenser som vi välkomnar. Det stundar en spännande valrörelse med många möjliga överraskningar på valdagen.





Höj bensinskatten
_ och differentiera

	Trafik- och klimatkommiten (TOK), en statlig utredning på miljöområdet, vill höja bensinskatten rejält i Sverige. Om TOK får som den vill ska bensinpriset öka med en krona per liter 1995 eller två kronor senast 1999.
	TOK vill höja bensinpriset för att minska bilanvändningen. Syftet är att minska koldioxidutsläppen, som är bidragande orsak till växthuseffekten, att temperaturen på jorden höjs.
	Höjt bensinpris och andra TOK-förslag är en uppföljning på miljökonferensen i Rio de Janeiro 1992 och den klimatkonvention, som Sverige skrev under i Rio.
Högt bensinpris
problem i Sverige
	Trafik- och klimatkommitens förslag får tidningen Expressen att tala om höjt bensinpris som "bensinbomb" och "klassfråga".
	Fullt så dramatiskt är det inte. Men visst är högt bensinpris ett problem i glesbefolkade och därmed bilberoende länder som Sverige, Norge, Finland och Island.
	Bilen är, oberoende vad vi tycker om den, en nödvändighet för många människor utanför städerna, för att de ska kunna ta sig till arbete, affärer, vänner och serviceinrättningar.
	Höga bilkostnader, där bensinpriset är en viktig del, är framför allt ett problem i glesbygden och andra delar av Sverige utan bra kollektivtrafik.
En liter bensin kan
kosta 15_20 kronor
	TOK-utredningen vill höja bensinpriset till 8,50 kronor per liter vid årsskiftet 1994_95 eller 9,50 kronor vid sekelskiftet, räknat i 1994 års penningvärde. Om tiderna blir bättre och bilåkandet ökar, måste bensinpriset stiga ytterligare.
	För att minska koldioxidutsläppen med 25 procent till år 2005 måste bensinen kosta 15 till 20 kronor per liter, enligt statliga Väg- och transportforskningsinstitutet (VTI).
	Bensinprishöjningar ska få fler att lämna bilen hemma och välja transportmedel, som släpper ut mindre eller ingen koldioxid alls.
	TOK vill även använda andra medel för att minska utsläppen av koldioxid: förmånligare regler för bränslesnåla tjänstebilar, sämre avdrag för arbetsresor, dyrare med bilar utan avgasrening i storstäder och kampanjer för att få folk att dela bil eller åka kollektivt.
Rimligt höja
bensinskatten
	Det är rimligt att höja bensinpriset. Den av TOK föreslagna höjningen med en eller två kronor ger visserligen Sverige ett högt bensinpris, men det är ändå inte högre än vad det tidigare har varit eller är i dag i vissa andra länder.
	Ändå är ett högt bensinpris bekymmersamt för vissa grupper.
	Människor som bor centralt, har kollektivtrafik inom räckhåll, företagsbil eller hög inkomst klarar höjt bensinpris utan problem.
	Människor i glesbygd, utan tjänstebil, fungerande alternativ till bil eller hög inkomst klarar inte en kraftig bensinprishöjning.
...men då måste
den differentieras
	Enligt konsumentverket har boende i glesbygd betydligt lägre årsmedelinkomst och högre bilkostnad än tätortsbor. Det är ingen tvekan om att högt bensinpris slår hårt mot människor i glesbygd.
	Därför går det inte att fortsätta höja bensinskatten i Norrlands inland och andra glest befolkade landsdelar med dålig eller obefintlig kollektivtrafik. Av miljö- och rättviseskäl bör bilen bli betydligt dyrare i storstad än glesbygd.
	Det är rätt att höja bensinskatten, bara riksdagen samtidigt sänker fordonsskatten i glesbygd, förbättrar avdragsreglerna för glesbygdsbors arbetsresor och inför en geografiskt differentierad bensinskatt.

bildtext
Det är av miljöskäl nödvändigt att göra bilen dyrare i städerna och att rättviseskäl rimligt att låta bilen vara billigare i glesbygd än storstad. Detta sker lämpligen genom geografisk differentiering av bensinskatten och sänkt fordonsskatt i glesbygd.







Höj lönen för
riksdagsmännen

	Lever riksdagsledamöterna gott?
	Ja, jämfört med arbetslösa och lågavlönade räcker pengarna långt.
	Nej, jämfört med ledande kommunalråd, landstingsråd och kommunala förvaltningschefer har de sämre lön, förmåner och arbetsförhållanden.
Riksdagsledamöter
har låg timpenning
	De svenska riksdagsledamöterna är inte något proletariat i fråga om löner och förmåner men inte långt därifrån jämfört med kollegor i andra västliga demokratier utanför Norden.
	Riksdagsledamöterna har även i ett svenskt politiker- och chefsperspektiv förhållandevis låga löner och måttliga förmåner.
	Det är inte bara statsråd och chefer inom stat och privat näringsliv, som har bättre ekonomiska villkor än riksdagsledamöterna. Det finns knappast en direktör för ett medelstort företag, som inte har högre lön, bättre förmåner och arbetsmöjligheter än en riksdagsledamot. Samma sak gäller heltidspolitiker och chefer i större kommuner och landsting
	Eftersom riksdagsledamöter _ lika lite som direktörer eller andra chefer _ har övertidsersättning, blir timpenningen låg.
Riksdagsmannaarvodet
knutet till domarlöner
	Riksdagsledamöternas arvode _ i dagligt tal lön _ är knutet till löneutvecklingen för hovrättsråd, rådmän och byråchefer. Modellen ska ge ledamöterna en automatisk lönejustering i efterhand den 1 oktober varje år.
	Så fungerade det också till 1990, då riksdagen beslutade att frysa arvodet. Sedan dess har löneutvecklingen släpat efter. Vid årsskiftet får riksdagsledamöterna ett lönelyft på 4 600 kronor per månad, om riksdagen inte beslutar om en ny frysning eller ny modell för ledamöternas arvode.
	I debatten om riksdagsledamöternas arvoden och förmåner är denna bakgrundsteckning nödvändig, innan man skärskådar ledamöternas arvoden, arvodeshöjningen och andra ersättningar.
Månadslön på
23 425 kronor
	Riksdagsledamöterna har ett beskattat arvode på 23 425 kronor per månad.
	Till detta kommer en skattepliktig och avdragsgill kostnadsersättning på 5 734 kronor per månad, som ska täcka kostnader för dator, telefax, mobiltelefon, böcker, tidningar och liknande. Verifierade kostnader är avdragsgilla i deklarationen precis som andra "kostnader för intäkternas förvärvande", resten blir beskattat som lön.
	Dessutom har ledamöterna ett delvis beskattat traktamente på 229 kronor per dygn under tjänstgöring utanför hemorten. Detta får bara ledamöter, som bor minst 50 kilometer från riksdagshuset. Traktamentet ska betala boende och andra merkostnader i Stockholm. Totalt ger traktamentet, utslaget på helår, cirka 2 400 kronor per månad efter skatt.
	Riksdagsledamot som sover över i sitt arbetsrum betalar cirka 800 kronor per månad för sängkläder och städning.
	Övriga förmåner är gratis årskort på SJ samt gratis flyg och taxi i tjänsten.
Rimligt med rejäl
höjning av arvodet
	I våra nordiska grannländer har parlamentsledamöterna högre arvoden och ungefär likvärdiga förmåner i övrigt.
	I Finland lyfter riksdagsledamoten ett arvode på cirka 25 500 kronor (17 935 mark efter åtta år), i Norge 26 500 kronor (23 735 norska kronor) och i Danmark mer än 35 000 kronor per månad.
	Sveriges valda ombud har låga löner jämfört med nordiska kollegor och svenska kommunal- och landstingsråd. Riksdagsledamöterna har inte tagit ut den arvodeshöjning, som de enligt reglerna ska ha.
	Vi har tidigare pläderad för höjda riksdagsarvoden och gör det igen. Det är viktigt att få kvalificerade ledamöter i Sveriges riksdag. Det är svårt om välutbildade akademiker, duktiga kommunalråd, driftiga direktörer, höga statstjänstemän och andra kompetenta medborgare med god lön måste gå ner kraftigt i lön som riksdagsledamöter.
	Det är rimligt att ge riksdagsledamöterna en rejäl löneökning!

bildtext:
Svenska riksdagsledamöter har sämre betalt än sina nordiska kollegor och svenska kommunalråd och landstingsråd. Den nu diskuterade lönehöjningen på 4 600 kronor per månad, som riksdagsledamöterna har rätt till enligt gällande regler, är rimlig.



innerspalten 940614

HT får "personnummer"

I dag får HT "personnummer", ett unikt nummer som vi är ensamma om i hela världen. Hudiksvalls Tidning har nummer 1103-940X, Hälsinglands Tidning nummer 1104-9111.
HT:s två "personnummer" hittar du under tidningsnamnet överst på denna sida. Alla världens tidningar får ett internationellt standardnummer (ISSN), så det ska bli lättare att hålla ordning på dem. Sätet för denna globala verksamhet, ISSN International Center, finns i Paris. I Sverige administrerar Kungliga biblioteket ISSN-systemet för "seriella publikationer" (dagstidningar och tidskrifter, årsböcker och liknande).
Kungliga biblioteket sköter också de två besläktade nummersystemen, ISRN för enstaka rapporter och ISBN för enstaka böcker.
ISSN-beteckningen består av åtta siffror. De sju första siffrorna är serienumret; det säger inget om i vilket land publikationen finns, vilket ISBN-siffrorna gör.
Den sista ISSN-siffran är en kontrollsiffra, som avslöjar eventuellt felskrivet nummer. Om kontrollsiffran blir lika med 10, ersätts den med bokstaven X.
Hudiksvalls Tidning har ett "X" efter sitt ISSN. Det betyder inte att vi är någon okänd faktor. Tvärtom, med ett eget ISSN kan vi känna oss som en känd storhet i internationella sammanhang.
Jörgen Bengtson
chefredaktör HT





rättelse 931204

HT rättar om
durspel i Jättendal

	Dan Andersson, Jättendal, inte bara visade durspel på julmarknaden i Jättendal, som vi skrev om i torsdagens HT. Han var framför allt på plats för att sälja durspel och inte som HT påstod enbart för att visa sin samling av durspel.


Svar på brev till ledarsidan 931102

HT svarar Andersson

	Widar Andersson visar med sitt inlägg sin oförmåga att föra en nyanserad och kunskapsbaserad debatt i EG/EU-frågan.
	När HT i ledare behandlar EU-medlemskapets konsekvenser för Sverige, anklagar Widar Andersson HT för att sprida "rena lögner", "förblindas av sitt EU-hat" och försvåra den öppna debatten om fördelar och nackdelar med ett medlemskap.
	HT hatar inte EU, men vi hävdar vår rätt att kritisera EU och vår åsikt att Sverige inte bör delta i bygget av supermakten EU.
	HT bidrar med sin kritiska EU-hållning till den nödvändiga debatten om för- och nackdelar med EU-medlemskap.
Annan syn i EU
	Nu över till sakfrågan.
	I EU-länderna finns vanligen en liberalare syn på narkotika än i Sverige, vilket framgår av lagar och rättstillämpning.
	Debatten i EU-länder, som hittills har fört en restriktiv narkotikapolitik, har börjat svänga i liberal riktning. Senaste exemplet på detta är Danmark, där folketingsledamöter från olika partier under hösten har krävt legalisering av narkotika.
	Widar Andersson säger att Holland har skärpt sin narkotikapolitik, vilket är riktigt, men säger inget om att den ändå är så liberal att skärpningen knappast betyder något. Hasch och marijuana säljs lagligt i Nederländerna. Holländska fabriker förser Europa med amfetamin. Metadon delas ut okontrollerat.
	Nederländerna är Europas knarkcentrum. Holländskt knark rör sig i stort sett fritt över nationsgränserna i EU. Med slopade gränskontroller blir detta ett stort problem för Sverige.
Ingen gränskontroll
	I tidningen Expressen den 8 juli 1993 berättar fackförbundet Tull-kusts ordförande Karl Gunnheden att 90 procent av all narkotika som tullen beslagtar är från EG-länderna, att merparten kommer från Nederländerna och att nio tiondelar av all narkotika tullen hittar tar den vid stickprov vid gränserna.
	"EG:s inre marknad kommer helt klart att innebära en slags tullfrihet för knarket", varnar Karl Gunnheden i Expressen.
	Vi kan diskutera vem eller vilka, som har störst kunskap om narkotikapolitiken i Sverige och EU. En av dem är definitivt Kenth Karlsson, ordförande för Förbundet mot droger och författare till boken "EG, Sverige/Norge och drogerna". Att kalla detta konstaterande för lögn tyder på akut argumentationsbrist.
Andersson har fel
	Widar Andersson har också fel, när han antyder att ett av EG-parlamentets utskott har tagit ställning till Taradashs förslag. Den 13 oktober presenterade han sin slutrapport för utskottet för medborgerliga frihetsrättigheter och inre angelägenheter, men först i november tar utskottet ställning till rapporten.
	Vi vet inte vad parlamentet kommer att säga, men ett vet vi: I parlamentet finns starka företrädare för knarklegalisering.
	Vi håller med Widar Andersson om att en hård kamp väntar mot legaliseringsförespråkarna. Dessvärre har narkotikabruket och en liberal narkotikasyn en sådan spridning utanför Norden att detta, kombinerat med slopade gränskontroller inom EU, gör det svårare för Sverige att bekämpa narkotikan i än utanför EU.
HT:s ledarredaktion


svar på ordet fritt 940423

HT svarar Åke Myhr
	HT är på ledarplats en centertidning. Jag förstår inte vad detta har med nyhetsartiklar om uppfinningar i allmänhet att göra. Nu över till sakfråga.
	Åke Myhr är kritisk till vårt sätt att bevaka nya produkter och uppfinningar. Det är svårt för en liten tidning som HT att besitta den kunskap som Åke Myhr kräver. Det är dock inte så illa som Åke Myhr tror, när det gäller uppfinningar. Vi väljer självständigt vad vi vill skriva om och hur vi skriver.
	HT:s artiklar om uppfinningar och uppfinnare speglar inte bara produkterna och människorna bakom dessa, utan också problem som uppfinnare har. De möter ofta oförståelse och har svårigheter i sina kontakter med kommunen, statliga myndigheter och banker. När HT skildrar dessa problem utan att dissekera dem i detalj är det inte, som Åke Myhr tror, uttryck för ovederhäftighet och bristande trovärdighet. 
	Formellt finns det inga "världspatent". Det har Åke Myhr rätt i. Det finns nationella patent och europapatent, som omfattar EU- och Efta-länderna. De senare utfärdar Europeiska patentverket (EPO) i Munchen på uppdrag av de nationella patentverken i EU- och Efta-länderna.
	Det finns däremot ett internationellt patentsökningsförfarande. Via organisationen Patent Cooperation Treaty (PCT) kan en uppfinnare söka patent i de 60-talet länder som PCT omfattar. En PCT-ansökan kallas populärt "världspatent" men är det inte. PCT-ansökan är ett ansökningsförfarande för nationella patent. Det går också att söka europapatent via PCT.
Jörgen Bengtson
chefredaktör

Om uppfinningar och HT
	Visserligen är HT en centertidning, men några elementära begrepp om nya produkter och marknadsföring borde man ha. Som det nu är kan en publicitetshungrig person med en ny mojäng bara gå upp till redaktionen, berätta sin historia och vara garanterad stora rubriker.
	Vi har i HT under senare tid läst om ett spö för att mäta spänning och "Lung-plus", en sak att ha i munnen för att värma inandningsluften.
	Metspöet ska få en omsättning på 15 miljoner kronor redan första året. "Lung-plus" skulle enligt HT sysselsätta tio personer andra året, något som med hänsyn till dess ringa arbetsinnehåll skulle betyda enorma volymer.
	Båda dessa uppgifter är helt ovederhäftiga. Det inser alla som har haft något att göra med marknadsföring. Kort sagt: dessa HT-artiklar har ingen som helst trovärdighet.
	Det här återkommer i HT ungefär en gång i kvartalet. Oftast har uppfinnaren sällskap med Hans Jonsson till vilket HT tydligen har stor tilltro. Världspatent, sysselsättning och stora pengar är det vanliga temat. Hur var det med drivmattan för snöskotrar med ingjutet registreringsnummer? HT:s läsare fick aldrig veta att denna "nyhet" användes i Kanada sedan tiotals år.
	Ni på HT bör veta att det finns ingenting som heter "världspatent". Vidare bör ni veta att ett patent inte på något vis är en nyckel till framgång och försäljning. Det finns däremot många uppfinnare, som tror blint på sin uppfinning. Ni borde inte tro på allt vad de säger!
Åke Myhr
Hudiksvall




Svar på brev till ledarsidan 931105

HT svarar Bergström

	HT sätter inte frågetecken för kommunens satsning på högskoleutbildning, för den är mycket omfattande. Vi beklagar att det slank ur oss en olycklig formulering i lördagens ledare, som kunde tyda på annat.
	Däremot sätter vi frågetecken för skolplanens skrivningar om kommunens högskolesatsning, för skrivningarna borde ha varit betydligt mer omfattande.
Ambitiös satsning
	Hudiksvalls kommun satsar ambitiöst på högskoleutbildning inom ramen för Norrhälsinglands utvecklingscenter (NHU). Olika statliga högskolor och universitet samt länets landstingskommunala vårdhögskola är huvudmän för ett antal utbildningar och kurser, som NHU samordnar.
	HT har i flera ledare berömt kommunen och framför allt NHU för denna framsynta och framgångsrika högskolesatsning. Det är mot den bakgrunden vi känner en viss besvikelse över att kommunens skolplan inte lyfter fram högskolesatsningen på ett mer framträdande sätt.
Stort utbud
	För det är verkligen en imponerande satsning Hudiksvalls kommun, Landstinget Gävleborg och NHU gör. Inom NHU:s väggar finns både kompletta utbildningar (grundskollärar-, ingenjörs-, sjuksköterske- och omsorgslinjer) samt möjlighet att läsa en filosofie kandidatexamen i ekonomi och mängder av enstaka kurser.
	Detta och nästa läsår finns bland annat följande enstaka kurser på NHU:s meny: nationalekonomi, företagsekonomi, statistik, matematik, engelska, tyska, kreativt skrivande, juridisk översiktskurs, utredningsmetodik, kulturhistoria, baltisk geografi, EG och arkeologi.
Tala om det
	Antalet årsstudieplatser i de NHU-administrerade högskoleutbildningarna ökar från 440 stycken läsåret 1993/94 till strax över 600 nästa läsår. Det är en imponerande ökning i sig, som blir än mer imponerande, när vi vet att Ljusdals och Nordanstigs kommuner lämnar NHU nästa år.
	Sven Bergström och HT är överens om det stora värdet av högskoleutbildning i Hudiksvall, NHU:s fina arbete och det riktiga i att kommunen prioriterar att få högskoleutbildning till Hudiksvall. Men varför lyfter då inte kommunen fram denna exemplariska och framgångsrika högskolesatsning i sin egen skolplan!
HT:s ledarredaktion


Svar på brev till ledarsidan 931014

HT svarar
centerledaren

	Det är bra att centerledaren Olof Johansson ger entydigt besked om sin och centerpartiets syn på svensk säkerhetspolitik: "Neutralitetspolitiken är tidlös" och ligger fast. Det är bra att han kritiserar socialdemokraternas försvarspolitiske talesman Sture Ericson, när han argumenterar för Nato-samarbete och en ny säkerhetspolitik. Problemet är att flera av Olof Johanssons regeringskollegor också vill ändra säkerhetspolitken.
	Statsminister Carl Bildt, utrikesminister Margareta af Ugglas och försvarsminister Anders Björck _ regeringens tre tunga ministrar på utrikes-, säkerhets- och försvarsområdet _ ger helt andra signaler i fråga om neutralitetspolitiken än miljöministern och centerledaren Olof Johansson.
	Statsministern håller tal i Bryssel den 16 september, där han talar om "begränsad relevans" för svensk alliansfrihet. Omvärlden tolkar Bildts linjetal som att Sverige kan acceptera medlemskap eller observatörsstatus i militäralliansen Västeuropeiska unionen (VEU).
	Utrikesministern skriver en debattartikel i Dagens Nyheter två veckor senare, där hon är positiv till VEU-anslutning.
	Försvarsministern säger i ett tal den 9 oktober inför Natos parlamentariska församling i Köpenhamn att "neutralitetspolitiken förlorat sin mening".
	Det är uppenbart att moderata samlingspartiet förbereder opinionen på en förändring av den traditionella svenska säkerhetspolitiken. Det gör moderaterna med stöd av folkpartiet liberalerna.
	Det är beklagligt att Olof Johansson inte högt och tydligt säger ifrån till regeringskollegorna. Om inte Olof Johasson _ neutralitetspolitikens främsta försvare i regeringen _ och andra som står bakom neutralitetsförbehållet i Sveriges EG-ansökan säger ifrån, får omvärlden intryck att den svenska regeringen håller på att överge neutralitetspolitiken.
HT:s ledarredaktion


Svar på brev till ledarsidan 940225

HT svarar Fröberg
	Vi känner inte till hydrodynamikens differentialekvationer. Det är inte heller nödvändigt för att kommentera Öresundsbron och vattenflödet till och från Östersjön.
	I den ledare som upprör Carl-Erik Fröberg, konstaterar vi att en så kallad nollösning i Öresund _ oförändrat inflöde av salt- och syrerikt vatten till Östersjön _ kanske inte räcker för att garantera en nollösning för Östersjön. Det finns nämligen en annan bro, som bromsar vattenflödet, den snart färdiga bron över Stora Bält.
Miljöprövning
	HT slutsats är att regeringen bör vänta med att miljöpröva Öresundsbron tills brons effekter på vattengenomströmningen har prövats i tredimensionella modeller, flera remissinstanser än vattendomstolen har fått yttra sig om bron, den internationella expertpanelen har sagt sitt, tunnelalternativet har blivit utrett och mätningar på Storabältbrons miljöeffekter är gjorda.
	Vad Carl-Erik Fröberg vill ha sagt med sitt brev till ledarsidan låter vi vara osagt. Det framgår till exempel inte vilka av ledarens slutsatser som "är fullständigt uppåt väggarna".
Datormodeller
	Den enda vi tror oss kunna utläsa är att Carl-Erik Fröberg anser att det inte går att pröva Öresundsbron i vad vi kallar "tredimensionella modeller". Det gör det, sedan går det naturligtvis att diskutera värder av dessa modeller.
	Med hjälp av datormodeller går det att beskriva vattengenomströmningen i Öresund tredimensionellt och få med variationer i salt- och syreinnehåll och vattenhastighet från botten till vattenytan.
	Jan Dietrich på Öresundskonsoritet säger till HT att man "beskriver vattengenomströmningen i tredimensionella datormodeller och konsekvenserna av blockeringarna med bropelare och konstgjorda öar och halvöar för vattengenomströmningen."
	Är detta inte känt på Institutionen för datateknik vid Lunds universitet?

HT:s ledarredaktion

HT avslöjar
fullständig
okunnighet
	I ledaren den 15 februari 1994 har Hudiksvalls Tidning inte oväntat synpunkter på Öresundsbron. Inlägget är avslöjande och visar klart skribentens fullständiga okunnighet beträffande hydrodynamikens differentialekvationer.
	Men man kan väl inte begära att en journalist ska behärska sådana komplicerade begrepp?
Avslöjande
	Nej, det kan man inte, men man kan begära att journalister inte skriver om saker som de inte begriper. Jag menar att det är en fråga om vanlig hederlighet, speciellt som slutsatserna är fullständigt uppåt väggarna.
	Begreppet "tredimensionella modeller" är i detta sammanhang avslöjande. Jag kan ge ett enkelt exempel, som i sin ofullkomplighet ändå illustrerar vad det handlar om.
Felresonemang
	En person som hoppar ut från ett högt torn faller på en sekund ungefär fem meter. Alltså faller han på en minut 5 x 60 = 300 meter, och det skulle ta en hel minut att hoppa ner till marken från Eifelltornet! Som de flesta vet växer emellertid fallhöjden kvadratiskt med tiden, och i stället faller man på en minut ungefär 5 x 60 x 60 = 18 000 meter = 18 kilometer, om man kan försumma luftmotståndet!
	Felresonemang liknande det ovan nämnda dyker upp i alla upptänkliga sammanhang, troligen även nog så högt upp. Jag avstår emellertid från alla teorier rörande behandlingstiden av detta ärende i miljödepartementet.

Carl-Erik Fröberg
Professor Carl-Erik Fröberg är verksam vid institutionen för datateknik vid Lunds universitet.


Svar på brev till ledarsidan 940312

HT svarar Gillström
	Åke Gillström talar magistralt om att de som inte är socialdemokrater ska hålla tyst om frågor som rör socialdemokraterna, till exempel arvode till ordförande.
	Jag kommer inte låta mig tystas av Åke Gillström. Jag avser att på ett konstruktivt sätt delta i ett offentligt samtal, som även omfattar socialdemokratin. Min signerade ledare den 5 mars var ett exempel på detta.
	I ledaren diskuterar jag principfrågor, om förtroendevalda på höga poster i en stor organisation ska ha arvode, om anställda och företagare som inte kan gå ifrån jobbet utan inkomstförlust ska få ersättning för förlorad arbetsinkomst.
	Dessa frågor vill inte Åke Gillström diskutera. Det är tråkigt. Åke Gillström har annars en bakgrund, som gör att hans synpunkter vore värdefulla att få med i det offentliga samtalet.
	Uppgiften om vilken sysselsättning s-distriktets ordförande har haft i "modern tid", efter 1940, fick jag från partidistriktet. Jag beklagar att den uppgiften inte var korrekt.
	Jag har svårt att se var min far kommer in i diskussionen om arvode till s-ordföranden i Gävleborg. Den som läser HT:s ledare vet att jag har en positiv syn på offentlig sektor och offentliganställda, inklusive rektorer. HT tillhör inte den nyliberala skara, som många s-politiker har anslutit sig till.
	Åke Gillström behöver alltså inte vara bekymrad. Jag tycker att offentliganställda har "hederligt" arbete. Men det var inte detta min ledare handlade om.
	Åke Gillström är välkommen att diskutera sakfrågan. Den handlar ytterst om vilken typ av förtroendevalda vi vill ha i politik och föreningsliv _ yrkespolitiker eller människor med en bredare erfarenhet _ och om förtroendevalda som inte kan gå ifrån sina jobb för politiska uppdrag utan löneavdrag eller inkomstförlust ska få någon kompensation för detta.

Jörgen Bengtson

HT har fel
	Sent omsider har jag tagit del av Jörgen Bengtsons ledare lördagen den 5 mars, "Arvode eller inte till Högström".
	I ledaren skriver Bengtson:
	"Problemet för socialdemokraterna är att de i modern tid aldrig har haft någon "hederligt" arbetande ordförande. Missförstå mig inte. Jag förringar inte ordförande som varit riksdagsledamöter, landstingsråd eller kommunalråd och deras arbete. Men dessa yrkespolitiker har inte samma arbetsvillkor som privatanställda eller företagare, som vanligen inte kan gå ifrån sina arbetsplatser utan löneavdrag eller inkomstförlust."
	Jag vet inte från vilken tidpunkt Bengtson räknar "modern tid", men när jag avgick som distriktsordförande 1984, hade jag fungerat som ordförande under tolv år. Av dessa tolv år satt jag sex år i riksdagen. Återstående sex år skötte jag ett ganska påfrestande arbete som rektor i två år och skoldirektör i fyra år.
	Jag begär inte att Bengtson ska kunna vårt läns socialdemokratiska historia. Men vad som verkligen är bekymmersamt i sammanhanget är, att Bengtson inte betraktar arbete inom den offentliga sektorn, till exempel som rektor, som "hederligt". Han räknar nämligen inte alls med denna kategori i sin ledare utan enbart "privatanställda eller företagare".
	Eftersom jag känner Bengtsons bakgrund, vore det intressant att höra pappa-rektorns synpunkter på sonens syn på anställning inom den offentliga sektorn...
	För övrigt är det det socialdemokratiska partidistriktet, som har att hantera frågan om dess ordförande ska arvoderas eller inte. Det klarar distriktet utan hjälp.

Åke Gillström
Åke Gillström, Gävle, var ordförande för Gävleborgs socialdemokratiska partidistrikt 1972_1984.


Svar på brev till ledarsidan 940104

HT svarar Guldsmeden

	För Guldsmedens företagarförening existerar tydligen bara en plastig och kitschig jul. Företagarförening kan, att döma av Anders Olofssons inlägg, inte tänka sig en mer traditionell juldekoration än den Guldsmeden bjuder på med granar och kransar i plast, amerikansk jultomte och USA-inspirerad ren.
	Det jag skriver om i min signerade ledare dagarna före jul hör enligt Guldsmedens företagare till sagovärlden och Jenny Nyströms motiv. För många av hälsingar, inklusive mig själv, är denna "sagovärld" verklighet. Vi har riktiga julgranar, håller på jultraditioner och försöker på olika sätt få en svensk julstämning.
Skorrar falskt
	När Guldsmedens företagare försöker hävda handikappmotiv för att ersätta riktiga julgranar med plastgranar, skorrar det falskt.
	Det är bra om Guldsmedens företagare värnar om allergiker och andra handikappade, men ni gör det inte på ett trovärdigt sätt. För allergiker är blomsteraffärens hyacinter och andra julblommor, som är utställda i gågatan, ett stort problem. För allergiker är parfym och annan kosmetika, som finns i vissa av butikerna, problem.
	För handikappade med rörelsehinder eller dålig syn är varor utställda i Guldsmedens gågata ett hinder, som företagarföreningen blundar för.
	Frågan om äkta julgranar, traditionella juldekorationer och svensk julstämning är inte en handikappfråga utan en fråga om vilja.
Bra med debatt
	Argumentet mot juldekorationer i traditionella material _ att de skulle bli så dyra att de skulle höja varupriserna i Guldsmeden _ är så dåligt att jag inte finner det värt att besvara.
	Guldsmedens företagare vill fortsätta med platsgranar och kitschig jul men vill inte föra någon debatt om detta. Det är tråkigt.
	Jag välkomnar en öppen debatt om hur julen bör se ut i våra butiker, köpcentra och vår offentliga miljö och hoppas att fler vill ge sig in i den debatten!
Jörgen Bengtson

Guldsmedens företagarförening:
Plastgran
även i år

	Vi är säkert många som i likhet med HT:s chefredaktör Jörgen Bengtson vill ha en "riktig" julgran i Guldsmeden (signerad ledare den 22 december), även bland våra allergiker, men av hänsyn till just allergiker har vi valt att ha en konstgjord julgran.
	Det kan knappast vara meningen att vi ska utestänga allergiker från Guldsmeden under december månad, bara för att vi ska ha granbarrsdoft i gågatan.
	Din förhoppning om en riktig gran i gågatan 1994 kommer med andra ord inte att infrias.
Svunnen jul
	Den jul du önskar dig existerar oss veterligen bara i sagor och på motiv av Jenny Nyström.
	För oss köpmän som alla gör vårt bästa för att få fram julstämning varje år existerar, förutom drömmar om en vit jul, också en krass ekonomisk verklighet, som ofta gör det omöjligt att satsa på traditionella material i juldekorationerna. För inte vill väl du betala ett högre pris för varan du köper, bara för att julgranskulorna ska vara av glas istället för plast?
Populär ren
	Beträffande gågatans "fåniga" ren, som vickar på huvudet, så kan vi upplysa dig om att den är ett mycket uppskattat inslag bland våra yngsta besökarae. Julen är väl ändå barnens högtid också?
	Därför ber vi dig att ha överseende med det barnen tycker är kul även nästa år, även om det blir något "fånigt".
	Därmed sätter vi för vår del punkt för denna debatt i HT innan den ens har börjat. Vi i butikerna är givetvis tacksamma för synpunkter från våra kunder på dekorationer etcetera, och det gäller inte bara julen utan hela året, för ingen vet så mycket om vad kunden vill som kunden själv.
Anders Olofsson

Anders Olofsson, Hudiksvall, ingår i styrelsen för Guldsmedens företagarförening, som står bakom detta inlägg.

bildtext:
Anders Olofsson



Svar på brev till ledarsidan 940119

HT svarar Koponen

	Visst har Sverige en "EU-anpassad" arbetslöshet! Den är en följd av den EU-anpassade finans- och penningpolitik, som Sverige har fört sedan slutet av 1980-talet.
	EU-anpassningen omfattar många av de förändringar, som har skett sedan mitten av åttiotalet inom ekonomin, bland annat avregleringen, skatteomläggningen och hårdvalutapolitiken.
	När Sverige gjorde låg inflation till överordnat mål i den ekonomiska politiken och började anpassa sig till EU:s konvergenskrav för valutaunionen, övergav Sverige en viktig hörnsten i den nordiska samhällsmodellen: full sysselsättning.
	Låginflationspolitik leder enligt nationalekonomisk teori till hög arbetslöshet. Teorin visade sig stämma med verkligheten.
	Denna politik är många fler än centerpartistiska HT och vänsterpartisten Gudrun Schyman kritiska till, exempelvis Veckans affärers konjunkturexpert Kjell Olsson.
	Han beräknar i Veckans affärer (1993-08-25) att enbart EU-anpassningen av valutapolitiken _ räknad från kronans ecu-koppling 1991 till och med hårdvalutaförsvaret hösten 1992 _ har ökat arbetslösheten i Sverige med fem procentenheter!
	Till detta kommer en EU-anpassad finanspolitik, som också har ökat arbetslösheten, bland annat genom att tvinga fram stora uppsägningar inom stat, landsting och kommun.
	Det går att blunda för verkligheten, men det får den inte att försvinna. Verkligheten är att Sverige har EU-anpassat sin ekonomiska politik med "EU-anpassad" arbetslöshet som följd.
HT:s ledarredaktion


Svar på brev till ledarsidan 940322

HT svarar läkarna
	Den centrala frågan i läkarkonflikten är att arbetsgivarna vill anpassa läkarnas arbetstid till de förhållanden som övrig vårdpersonal har och till en verklighet utan läkarbrist.
	Eftersom så mycket av läkarnas arbete måste göras utanför ordinarie arbetstid, är det rimligt att göra vissa förändringar i arbetstiden.
	Både Danmark och Norge har arbetsschema för läkarna, som också täcker in den obekväma arbetstiden, jourtiden. Detta har medfört bättre samarbete mellan de olika personalgrupperna och bättre utnyttjande av lokaler och utrustning. Det borde också kunna fungera i Sverige.
	När det sedan gäller ersättningen innehåller det senaste medlarbudet kompensation för den minskade jourersättningen. Ett mindre antal läkare kommer trots det, på grund av minskad jourtid, att få minskad ersättning.
	Läkarnas besked att de inte accepterar någon som helst försämring i jouravtalet är mot denna bakgrund en alltför kompromisslös hållning. En omläggning av arbetstiden är en åtgärd, som bör förbättra läkarnas arbetssituation.

HT:s ledarredaktion




svar på ordet fritt 940531

HT svarar Leander
	Rolf Leander har rätt i att HT bör tala om vem som är arkitekten bakom byggnadsverk vi skriver utförligt om. Det försöker vi också göra, om än inte varje gång vi skriver om en byggnad.
	Den nya församlingsgården i Ljusdal har vi skrivit om flera gånger tidigare och då även berättat vem som har ritat den. Det är inte kyrkoherden, utan arkitekt Göran Persson, Ljusdal, på Lannås konsult AB.
Jörgen Bengtson
chefredaktör

Tala om vem arkitekten är
	I HT den 26 maj berättades i en längre artikel om renoveringen av Tröneska huset i Hudiksvall och om byggnadsfirman Affaris fantastiska arbete med att återge detta karaktärshus från 1880-talet sitt ursprungliga utseende. Det är en insats väl värd att uppmärksammas, och hela Hudiksvall kan känna tacksamhet för att man på detta sätt åter gett Tröneska huset känslan av att vara ett av Hudiksvalls vackraste hus.
	Men _ det finns faktiskt en arkitekt också bakom detta, och det är en insats, som även borde ha uppmärksammats. Utan Kjell Norberg och Arkitektverkstan hade inte resultatet blivit vad det blev. Tack Kjell!
	Häromdagen fanns en helsida i HT om ett nytt, mycket intressant byggnadsobjekt i Ljusdal. Det var en ny församlingsgård, om vilken kyrkoherden uttalade sig mycket positivt. Men även där måste väl ha funnits en arkitekt bakom? Det var väl inte kyrkoherden själv som ritat? Vem var det?
Rolf Leander
Hudiksvall




svar på ordet fritt 940104

HT svarar Mattsson
	Sverige har inte någon officiell religion. HT försöker spegla det mångfasetterade samhälle som Sverige är, där kristendomen bildar basen för kulturen, men där den evangeliska-lutherska kyrkan inte är den enda trosriktningen inom svensk kristenhet eller kulturbärande delen i det svenska samhället.
	Sverige har under lång tid varit ett land, som har rymt flera kristna kyrkor _ olika protestantiska och ortodoxa kyrkor samt den romerskt-katolska kyrkan _ och andra religioner, främst judendom och islam. Att med hänvisning till Bibeln kalla katolicismen för en "villolära", vilket Per-Inge Mattsson gör, tyder inte på någon större respekt för kristendomens olika riktningar, inklusive den största.
	HT:s julaftonstidning rymmer flera reportage, som knyter an till svenska och kristna jultraditioner. Här finns allt från en krönika på ledarsidan om världens första julklapp (rökelse och myrra till Jesus) till en opinionsundersökning på nyhetsplats hur om hur svenskarna firar jul och ett reportage om katolicismen i Forsa.
	I julbilagan berättar kyrkoherde Mats Sandström hur familjen firar jul. Den kurdiska familj Osman med muslimska rötter berättar hur de numera firar svensk jul med kristna förtecken.
	På ett uppslag intervjuar vi professor emeritus Alvar Ellegård om hans forskning om Jesus och kristendomens rötter. Oberoende vad man tycker om hans rön, så bjuder professor Ellegård på intressant stoff för både troende och icketroende.
	Vi berör tomtar och troll i olika former, från John Bauer till Lill-Ersk. Jag tror inte att någon ser dessa två som uttryck för ockultism.
	Jag har svårt att se vad som är kränkande med HT:s julaftonstidning. Vi bjuder på en blandad kompott, som vi alltid försöker göra varje dag. Den som vill ha fördjupning inom ett område, finner ofta inte tillräckligt av detta i en dagstidning. Här finns dock många facktidskrifter, inte minst religiösa, som kompletterar HT och andra dagstidningar.
	Ingen tidning är så bra att den inte kan bli bättre. HT är inget undantag. Därför är vi tacksamma för tips från läsarna på nyheter och reportage. Om du har synpunkter på vad vi bör skriva om i exempelvis 1994 års jultidning, hör gärna av dig till HT:s nyhetschef eller undertecknad.
	
Jörgen Bengtson
chefredaktör och ansvarig utgivare

HT kränker kristna
	Vi lever i ett land som har kristendom som officiell religion. Julen är en av de största högtiderna på året för en kristen. Jag blir mycket upprörd, när jag slår upp HT på julafton och möts av allt annat än tron på Kristus.
	För det första presenteras på kultursidan, sidan fyra, John Bauers utställning och liv. Tomtar och troll har sitt ursprung i ockultism, vilken Bibeln säger att vi ska "göra oss av med".
	För det andra "presenterar" ni katolicismen för läsarna på sidan tio. Den är en villolära enligt Bibeln.
	För det tredje får en forskare på två sidor (sidorna 22 och 23) förklara bort det centrala i Bibeln, nämligen att Gud älskade oss så att han sände oss sin ende son för att alla som tror på honom inte ska gå under utan få evigt liv.
	Jag har full förståelse för att ni som inte tror vill sprida och trycka sådana här saker, men jag förstår inte, eller rättare sagt accepterar inte, att ni kränker "vår" helg på det här sättet. Ni har 365 dagar på året. Varför valde ni julafton?
	Jag har sett sidan sju i HT:s jultidning.
	Per-Inge Mattsson
	Söderhamn


svar på ordet fritt 931112

HT svarar May Kvarnhjelm
	När det gäller kritiken mot älgjakten, får jägarna själva svara för sin etik och var de drar gränserna för hur man bedriver jakt. De får också stå för vad de säger till HT och andra massmedier om jakten.
	När det gäller pressens bevakning av jakt, anser HT att det är vår skyldighet att bevaka jakten med både nyhets- och specialartiklar. Jakt är en stor händelse i Hälsingland, som direkt berör cirka 10 000 jägare och indirekt 10 000-tals hälsingar.
	Sedan kan vi alltid diskutera hur HT bevakar jakten och vilka bildval vi gör. Det är i detta sammanhang viktigt att skilja på bilder och bilder. HT:s jaktbild på förstasidan den 16 oktober visar fyra fällda älgar och jägaren som sköt dem _ en "normal" nyhetsbild. Bilden på sidan sju visar fyra avskurna älghuvuden och en jägare med kniv i högsta hugg _ en bild May Kvarnhjelm inte är ensam om att ha blivit upprörd över.
Jörgen Bengtson
chefredaktör och ansvarig utgivare


Svar på brev till ledarsidan 931111

HT svarar miljöpartiet

	Miljöpartiet de gröna har fått uppmärksamhet för sina visioner och sin sakpolitik på miljöområdet. Detta stämmer också väl överens med hur miljöpartiet vill att väljarna ska uppfatta partiet. Det har medvetet prioriterat miljöpolitiken, vilket bland annat gått ut över närings- och sysselsättningspolitiken.
	Miljöpartiets starka prioritering av miljöfrågorna, som inte bara går igen i program utan också i partinamn, är ett problem. Det gör miljöpartiet till allt för mycket av ett enfrågeparti. En förutsättning för att miljöpartiet ska komma tillbaka i riksdagen är att det tvättar bort stämpeln som enfrågeparti.
På alla fronter
	Ett riksdagsparti måste strida på alla fronter, för att vinna väljarnas förtroende. Det är här HT:s kritik mot miljöpartiets hantering av närings- och sysselsättningspolitiken kommer in. Det är viktigt att miljöpartiet skapar uppmärksamhet kring bland annat dessa delar i sitt program.
	Miljöpartiets förslag om skatteväxling är ett steg i rätt riktning. Men för att få väljarna med sig på detta förslag, som innebär sänkt skatt på arbete i utbyte mot ökad skatt på energi och andra naturresurser, måste partiet förklara hur det vill hantera utslagningseffekterna för energiintensiva industrier.
	Miljöpartiet har en rad framsynta förslag, när det gäller framtidens arbete, vilket Maria Rosenberg helt riktigt påpekar. Problemet är att partiet inte lyckas skapa opinion för dessa. En förklaring till detta är att partiet lagt tyngpunkten på andra frågor än kampen för full sysselsättning.
Synd
	Det vore synd om miljöpartiet snubblade på tröskeln till riksdagen bara för att det inte tog ut steget tillräckligt i kampen mot arbetslösheten.
HT:s ledarredaktion


Svar på brev till ledarsidan 940402

HT svarar Nilsson
	HT har inte i något del farit med osanning i underledaren den 28 mars, där vi kritiserar EG/EU-frågans hantering inom LRF.
	HT kritiserar att LRF:s riksförbundsstämma 1990 i Örnsköldsvik sade ja till EG (inte EU) utan att frågan blivit beredd, debatterad internt och uppsatt på stämmans dagordning. Detta kallar vi med rätta att ta ställning till EG "under kuppartade former". Samma uppfattning har andra som var med.
	HT har alltså inte kommenterat LRF-stämmans ja till EU 1993, vilket framgår av ledaren.
	Den vidare hanteringen av EG- och senare EU-frågan i LRF har, utifrån de demokratiska värderingar många LRF-are och samhällsmedborgare har, varit "demokratisk skandalös". LRF-stämman i Gävleborg var ett av många exempel på detta.
	Om Staffan Nilsson hade velat ha en demokratisk hantering på länsförbundsstämman, hade han även gett utrymme för en kritisk värdering av EU-avtalet på lantbruksområdet och även låtit någon EU-kritisk riksdagsledamot få komma till tals.
	Huvudpoängen i HT-ledaren _ att LRF tog ställning för EG-anslutning utan föregeånde beredning, utan att det fanns ett styrelse- eller motionsförslag med detta innehåll _ låter Staffan Nilsson bli att kommentera. Istället påstår han att HT sprider lögner både på ledarplats och nyhetsplats, när vi skildrar verkligheten!
	Vår skildring av Jan Larssons kritiska inlägg på länsförbundsstämman och det bemötande han fick av LRF:s förbundsordförande Bo Dockered stämmer överens med verkligheten. Personer som var närvarande, inklusive Jan Larsson, bekräftar vår version. Staffan Nilsson ljuger, när han påstår att underledaren sprider lögner.
	HT har på ledarplats en kritisk hållning till EU och säger nej till svensk och nordisk EU-anslutning. Men vi sprider inte falska och lögnaktiga uppgifter, vilket framgår om man verkligen läser vad vi skriver.
	HT har på debattplats högt i tak. Debatten i EU-frågan är fri och öppen, vilket framgår av debattinlägg och insändare.
	HT har på nyhetsplats en obejktiv hållning i EU-frågan. HT gör samma typ av nyhetsvärdering som andra tidningar och medier. HT bedriver alltså inte någon kampanj för eller mot EU på nyhetsplats, vilket framgår av de nyhetsartiklar och reportage HT har om EU.
HT:s ledarredaktion


HT sprider
lögner om LRF

	Lantbrukarnas riksförbund (LRF) har på tre riksförbundsstämmor diskuterat ställningstagandet till EU. Många, många timmar har ägnats åt den diskussionen. Med överväldigande majoritet har stämmans ombud lagt fast linjen att arbeta för ett ja till EU. Grunden har varit en näringspolitisk analys av jordbrukets förutsättningar.
	Vid riksförbundsstämman 1983 röstade 275 ombud för ja-linjen, medan 15 ombud röstade emot, av totalt 300.
	Detta kallar HT: LRF sade ja till EG-anslutning under kuppartade former på sin förbundsstämma". HT påstår också att LRF haft en demokratiskt skandalös hantering av EU-frågan.
	När vi sedan på vår länsstämma redovisar LRF:s motiv och analyser utifrån det avtal som Sverige förhandlat fram samt låter tre riksdagsledamöter ge sina personliga åsikter om EU, då anser HT att vi fortsätter en odemokratisk hantering.
	HT:s ledarredaktion måste ha en underlig uppfattning om demokrati, när den kritiserar LRF för att arbeta efter sina stämmobeslut.
	Saken är emellertid allvarligare än så.
	Hur kan en svensk dagstidning på ledarplats ägna sig åt att medvetet vilseleda sina läsare genom lögner?
	Resten av ledaren är också felaktig: Bo Dockered grep mikrofonen" ... "föste ner" ... "dämpade applåderna" ... "höll ett nytt inlägg mot oliktänkande". Den här typen av ledarkommentarer, som medvetet förvränger verkligheten, är otillbördig.
	För HT:s chefredaktör Jörgen Bengtson är demokrati tydligen enbart att alla ska tycka likanat i EU-frågan som han själv. Med fanatisk övertygelse driver han genom HT i alla sammanhang en propaganda mot EU. Det må han få göra, men när ledarsidorna används för att sprida falska och lögnaktiga uppgifter, då är gränsen nådd. HT borde istället ägna sig åt att redovisa och diskutera de verkliga analyser, som finns för jordbruket i eller utanför EU.
	HT:s ledare ska läsas så här: Jörgen Bengtson och centerpartiets ordförande i Gävleborgs distrikt, Sven Bergström, är drivande i Nej till EU. Sven Bergström var närvarande på stämman, trots att han numera inte är LRF-medlem. Jag känner igen kritiken mot LRF. I den ligger också att Bo Dockered har dristat sig till att kritisera centerns agerande i några frågor inom regeringen.
	Det är där skon klämmer. Det tål inte vissa. Så långt sträcker sig tydligen inte deras demokratibegrepp.
	LRF agerar utifrån jord- och skogsbrukets bästa, utan ovidkommande hänsyn till vänster eller höger, eller för den skull mitten.
	I inställningen till EU har vi stöd i nästa hela centerns riksdagsgrupp, och jag kan bara notera att det är en centerpartistisk jordbruksminister som ansvarar för jordbrukets del i EU-avtalet.

Staffan Nilsson
Staffan Nilsson, Bjuråker, är ordförande för LRF Gävleborg.


Svar på brev till ledarsidan 940427

HT svarar Nilsson
	Staffan Nilsson försöker rentvå LRF:s agerande på informationsträffarna med landets lantbrukare genom att hänvisa till att informationen skett lugnt, sakligt och utan agitation. Samtidigt säger han att informationen ges med målet att verka för ett ja till EU-medlemskap!
	Därmed motsäger Staffan Nilsson sig själv.
Norrland mot EU
	Enligt LRF:s tidning Land ska LRF satsa allt på ett ja till EU.
	Istället för att försöka ge en balanserad bild, sjunger LRF EU-anpassningens lov. Detta är ett bedrägligt agerande, särskilt med tanke på att EU-anpassningen i sig blir ett argument för att ansluta Sverige till EU.
	Det är också bedrägligt att hänvisa till en opinionsundersökning i ATL. Den visar nämligen att i Norrland säger bönderna nej till EU: 38 procent nej, 27 procent ja och 35 procent osäkra (ATL 1994-04-22). Av dem som har bestämt sig säger alltså 58 procent nej till EU-anslutning.
Försöker påverka c
	När det sedan gäller kritiken av LRF:s kopplingar till centerpartiet kvarstår faktum att det finns starka band, "breda kontaktytor", mellan LRF och centern. HT ifrågasätter dessa kopplingar, inte minst mot bakgrund av Bo Dockereds politiska agerande.
	Förutom att ha försökt påverka centern i EU-frågan, har han agerat i Öresundsbrofrågan på ett sätt som skadat partiet. Utifrån Staffan Nilssons definitioner har Bo Dockered därmed klivit ur sin roll som representant för ett särintresse.
	Bo Dockereds agerande har av medier och centerns politiska motståndare tolkats som en splittring i partiet. Därmed har LRF blivit en belastning för centerpartiet.
	Därför bör LRF och centern rannsaka sina mellanhavanden för att bredda rågången mellan särintresse och partipolitik.
HT:s ledarredaktion

HT predikar
	HT:s ledarredaktion måste ha gått i taket att döma av ledaren i lördags. Redan i inledningen kan man ana sig till orsaken, som vanligen handlar det om EU.
	Av Sveriges bönder är 50 procent i dag positiva till ett EU-medlemskap, enligt en nyligen gjord undersökning av jordbrukstidningen ATL.
	Likaså framstår det att ilskan i ledaren kommer av det självklara faktum att LRF kan, får och ska kritisera politiska partier, när frågor blir fel hanterade för landsbyggdsföretagare, där jord- och skogsbruket är en del.
LRF agerar
	LRF har agerat i viktiga frågor för att få rättvisa, när det gäller jordbruket, bioenergin och skattereglerna för småföretagen. För jordbrukets del har LRF kraftigt agerat för att 1990 års beslut skulle anpassas till det faktum att Sverige har beslutat att ansöka om medlemskap i EU. Vi har haft att i flertalet fall vända oss till centerpartistiska statsråd, och det har ofta gett bra resultat.
	På LRF:s riksförbundsstämma i Karlstad kommer statsminister Carl Bildt liksom jordbruksminister Karl-Erik Olsson att närvara.
Lugnt och sakligt
	Den kritik som kommer mot LRF i EU-frågan har ingen majoritet bakom sig. Ändå känner vi ett ansvar för denna. Det material LRF arbetar med är brett och sakligt. Vår medverkan vid länsstyrelsens informationsträffar har bestått i att vi redovisat kalkyler och svarat på de frågor som ställts om regelverket. Jag tror mina medlemmar i länet väl känner att vi står för vår åsikt, men att vi också kan svara på frågorna kring EU_jordbrukspolitik.
	Vi har lugnt och sakligt informerat utan att för den skull utnyttja tillfället för agitation.
	Det är absurt att tro att reglerna för jordbruket kan beskrivas utifrån ja- och nej-perspektiv. Det kan göras när innehållet ska värderas, men det har vi inte varit ute efter på informationsträffarna.
Inget särintresse
	Allting kan i förhållande till någonting annat större kallas särintresse. LRF är en organisation för Sveriges bönder likaväl som för många andra landsbygdsföretagare. Jag vet att villkoren för jord- och skogsbruk av väldigt många ses som långt mer än ett särintresse för bönderna.
	Långsiktig försörjningstrygghet och miljömål gör att de areella näringarna är något av grundfundamentet för ett samhälle. Denna syn vet jag att vi delar med de flesta inom centern. Villkoren för jord- och skogsbruk är långt mer än ett särintresse, och det finns ingen annan organisation än LRF som driver dessa frågor.
	För mig är det naturligt att det finns olika uppfattningar i EU-frågan, liksom att de flesta partier och organisationer har medlemmar med olika uppfattning i den och många andra frågor. Ett sätt att hantera detta i demokratisk ordning är att majoriteten avgör vid omröstningar. Så har vi i LRF hanterat EU-frågan hela tiden.
HT doktrinär
	Det stör HT:s ledarredaktion, som så oerhört doktrinärt predikar fasorna som kommer vid ett medlemskap i EU, är att majoriteten av våra stämmoombud år efter år har lagt fast kursen att verka för en bred och saklig information med målet att verka för ett ja. Det passar inte, och därför har LRF och Bo Dockered blivit en stor belastning för centern enligt HT:s ledare.
	Nu kan inte centern göra sig av med en börda man inte bär. Vi kommer i LRF att även i fortsättningen ha de bästa kontakter med centerpartiet och dess folk. Det vet jag genom många goda kontakter med andra partier. Det är vår uppgift.
	Det är en vital del i ett demokratiskt samhälle att det finns kritik, i tidningsledare och från organisationer. Bäst framgång har den som är saklig. Därför kommer LRF även framgent att vara en stor folkrörelseorganisation för landsbygden och med bred kontaktyta mot centern likaväl som LRF:s ordförande även i fortsättningen kommer att heta Bo Dockered.

Staffan Nilsson
Staffan Nilsson, Bjuråker, är ordförande för LRF Gävleborg.


Svar på brev till ledarsidan 930924

HT svarar Rune
	HT vill inte ge sig in i en teologisk diskussion om homosexualitet, kärlek och synd. Men vi ville med vår ledare den 18 september, med ett citat från kristna med andra referensramar än dem Pingstkyrkan har, peka på att det kristna kärleksbudskapet också kan omfatta homosexuella och deras kärlek.
	Olika kristna samfund tolkar Bibeln olika. Det ser vi bland annat i synen på skilsmässa, självmord, homosexualitet och kvinnliga präster. Kristenheten har inget enhetlig syn på detta.
	Vi är alltså inte beredda att som Erik Rune säga att pingstvännerna förmodligen har rätt i den rent teologiska frågan.
	I sak är dock Erik Rune och HT:s ledarredaktion överens. Pingstkyrkan och andra som deltog i demonstrationen på Brotorget mot "homosexäktenskap" försöker påtvinga det sekulariserade samhället sin trosuppfattning, vilket vi båda tar avstånd ifrån.
	Demonstrationen i Bollnäs mot registrerat partnerskap blev precis den manifestation mot homosexuella, som vi fruktade i vår ledarkommentar. Stämning var otäck på Brotorget.
	Det var inte bara kristna samfund, som stod för homosexhetsen, utan även ett regeringsparti, kristdemokratiska samhällspartiet (kds), företrätt bland annat av en riksdagsledamot.
	En lokal kds-politiker, Christer Ankersjö, blev chockad av vad han såg på Brotorget: hets mot homosexualitet och enskilda homosexuella. Han kände sig förflyttad till medeltiden och jämför demonstranterna med muslimskt fundamentalistiska Hizbollah.
	Christer Ankersjö lämnade omedelbar kds och alla sina uppdrag, bland annat som vice ordförande för kds i Bollnäs och ledamot av kultur- och fritidsnämnden.
	Christer Ankersjö reagerade mot den kristna "trostterrorism" han såg på Brotorget i Bollnäs. Erik Rune och HT torde vara överens om att det behövs flera personer som visar samma civilkurage och demokratiska sinnelag som Christer Ankersjö.
HT:s ledarredaktion

Svar på brev till ledarsidan 931018

HT svarar Rune
	Det är bra att Erik Rune är överens med HT i principfrågan: att kritisera tendenserna till ökat politiskt våld och fördöma dem som står för detta. Erik Rune förbiser dock att det inte bara är vänsterextremistiskt våld som gynnar högerextremism, utan också högerextremistiskt våld som gynnar vänsterextremism och våldsyttringar på den sidan.
	Växelverkan mellan höger- och vänsterextremistiskt våld är farlig. Den underminerar demokratiska fundament som yttrande- och demonstrationsfrihet, kompromissvilja och respekt.
	På Götaplatsen i Göteborg spelade vänsterextremister högerextremister i händerna. De motverkade därmed syftet att bilda opinion mot Sverigedemokraterna, rasism och främlingsfientlighet.
	Massmedier och allmänhet riktade blickarna mot de motdemonstranter, som ställde till med skadegörelse, attackerade poliser och med våld försökte stoppa en laglig demonstration.
	Om vänsterextremisterna hade avstått från sin demonstration, hade förhoppningsvis blickarna riktats mot den välbesökta, välordnade och värdiga motdemonstration, som en rad folkrörelser arrangerade kvällen före i Göteborg.
	HT vill inte, som Erik Rune, gradera olika typer av extremistiskt våld, i syfte att göra vänsterextremistiskt våld mot poliser och högerextremister mer "försvarbart" än högerextremistiskt dito mot invandrare. Däremot ligger det något i att gradera våldsoffer; människor födda med en viss hud- eller hårfärg är mer oskyldiga som våldsoffer än till exempel en polis eller journalist i tjänst.
	Vi fördömer politiskt våld, vare sig det är höger- eller vänsterextremistiskt, eftersom den här typen av våld hotar demokratin. Ett demokratiskt samhälle måste med kraft försvara sig mot odemokratiska krafter och extremistiskt våld.
	En del av detta försvar är att i ledare och annan opinionsbildande form agitera mot ökat politiskt våld i vårt samhälle och särskilt då det som höger- och vänsterextremister står för.
HT:s ledarredaktion



Svar på brev till ledarsidan 931013

HT svarar
sjukvårdsministern

	Bo Könberg och HT är ense om att sätta patienten i centrum, däremot inte om hur vården bör organiseras. HT är kritisk till regeringens husläkarsystem och framför allt att ge alla privatpraktiserande specialistläkare utom dem i allmänmedicin fri etableringsrätt men låta landstingen stå för notan utan att veta hur stor den blir.
	Problemet med att sätta patienten i centrum på det sätt som Bo Könberg vill är kostnadskontrollen. Eftersom landstingen blir skyldiga att betala ersättning till de privatpraktiserande läkarna, är risken stor att landstingen får betala för privatvården med nedskärningar i den offentliga vården.
	Det är bra att regeringen vill utforma den nya läkarvårdstaxan för för privatpraktiserande läkare på ett sätt som gör att "kostnadsökningar förhindras". Det visar att regeringen tar intryck av kritik.
Bra vård åt alla
	HT vill öka medborgarnas valfrihet inom vården och sätta patienten i centrum utan att slå sönder en väl fungerande primärvård, underminera institutionsvården eller dränera glesbygden på läkare. Regeringens husläkarsystem och framför allt fria etableringsrätt för specialister riskerar att göra just detta.
	Både Landstingsförbundet och socialstyrelsen oroar sig för en fri etableringsrätt. Den leder till att sjukhusen måste skära ner, att landstingen förlorar kontrollen över vilken vård den vill prioritera och städerna gynnas på landsortens bekostnad.
	Regeringens politik på vårdområdet innebär, så vitt vi kan bedöma, att man överger principen om lika hälso-och sjukvård för hela befolkningen. Vi vill erbjuda alla en bra vård.
Privata komplement
	Regeringen behöver inte påbjuda privatisering bokstavligen, för att driva utvecklingen i den riktningen. Det räcker med att skapa förutsättningar för en privatisering av vården.
	Den fria etableringsrätten för privatpraktiserande specialistläkare gör just detta. Den innebär i praktiken en privatisering av sjukvård, eftersom vårdinsatser kommer att föras över från landstingsägda sjukhus till privata kliniker.
	Det behövs privata alternativ inom vården, med de ska komplettera den offentliga vården inte ersätta den.
	En offensiv, offentligt finansierad och driven sjukvård garanterar kvalitet och kontinuitet i vården. Den ger också möjlighet att styra verksamheten och ge alla god vård. Rätt utformad ger den också patienten ett stort mått av valfrihet.
HT:s ledarredaktion


Svar på brev till ledarsidan 940319

HT svarar Tarras-Wahlberg
	Skattebetalarnas förening har utifrån ett antal socialdemokratiska kongressbeslut sytt ihop en pamflett byggd på antaganden om framtiden. I fallet socialdemokraterna är det känt att de gärna har satt press på skattetrycket uppåt
	Detta kan emellertid inte förändra det faktum att skattebetalarna ägnar sig åt spekulation, särskilt med tanke på att så många kongress- och stämmobeslut i de politiska partierna aldrig följs upp i praktiken.
	Även en borgerlig regering kan av den ekonomiska verkligheten tvingas till skatte- och avgiftshöjningar efter valet. Sittande regering har, vilket Tarras-Wahlberg mycket riktigt påpekar, redan tvingats höja både skatter och avgifter på flera områden.
	När det sedan gäller effekterna av våra skatter är det mycket symptomatiskt att Tarras-Wahlberg bara pratar om skatternas fördärvliga effekter. Inte med ett ord nämner han att skatterna används till så mycket bra och nödvändiga saker.
	Detta förstärker uppfattningen att skattebetalarnas förening bedriver skrämselpropaganda med det enda syftet att nå sitt mål - sänkt skatt.



Svar på brev till ledarsidan 931108

HT svarar Unnegård

	Moderatpolitikern Håkan Unnegård sätter sig inte alltid in i de frågor han kommenterar. Dagens brev till ledarsidan om Atlantbanan är ett exempel på detta. För den som har tagit del av konsultföretaget Transeks studie, står det klart att satsningen på Atlantbanan är lönsam.
	HT är inget särintresse, när vi säger som det är, att en satsning på snabbtåg Stockholm_Trondheim är samhällsekonomiskt lönsam. Till skillnad från Håkan Unnegård håller vi oss till fakta i debatten om Atlantbanan.
Seriös studie
	Det oberoende konsultföretaget Transek har på uppdrag av länsstyrelserna i Gävleborg och Jämtland studerat de samhällsekonomiska följderna av en snabbtågsutbyggnad på sträckan Stockholm_Trondheim via Norra stambanan.
	Transek är anlitat av länsmyndigheter, organisationer och privata företag men också av banverket. Håkan Unnegård lär vara ganska ensam om att ifrågasätta Transeks kompetens och faktauppgifter i utredningen om Atlantbanan.
	Transek har använt samma analysmodell som banverket för att beräkna den samhällsekonomiska lönsamheten, modell BVH 106. Enligt denna skrivs investeringar i banor av på 60 år.
Bara 75 miljoner
	Den aktuella investeringen i Atlantbanan, 1,35 miljarder kronor, ger en ränte- och amorteringskostnad på 75 miljoner kronor per år.
	Olika trafikeringsalternativ på banan ger naturligtvis olika lönsamhet. Transek har räknat på tre alternativ.
	Alternativ ett innehåller tre dagliga snabbtåg Stockholm_Trondheim, ytterligare ett snabbtåg Stockholm_Östersund, tre lokdragna tåg Stockholm_Östersund och fyra regionaltåg Sundsvall_Storlien. Alternativ två, som innehåller ett extra snabbtåg till Östersund, är det mest intressanta. I båda alternativen stannar alla tåg i Bollnäs och Ljusdal.
	Alternativ tre innebär att snabbtågen åker igenom Hälsingland utan att stanna. Detta alternativ avfärdar Transek, eftersom det ger för dåligt passagerarunderlag.
Talande fakta
	Finessen med snabbtåg som stannar på många ställen och går ofta är att passagerarunderlaget ökar.
	Enligt Transek skulle sträckan Stockholm_Trondheim utan snabbtåg betjäna strax under två miljoner passagerare. Med snabbtåg, enligt alternativ ett och två, ökar passagerarunderlaget med 450 000 respektive 670 000 passagerare! Hur kan Håkan Unnegård ha mage att påstå att cirka 2,5 miljoner passagerare är ett "trafiksvagt" område!
	Alternativ två är det samhällsekonomiskt mest lönsamma alternativet. På varje satsad krona får samhället tillbaka nästan två kronor i form av främst ökade trafikintäkter, restidsvinster och bättre trafiksäkerhet.
	Om Håkan Unnegård kan läsa innantill, ska även han finna att Atlantbanan är samhällsekonomiskt lönsam.
HT:s ledarredaktion


Svar på brev till ledarsidan 930929

HT svarar Valeur
	Vad är "civilisation"?
	Frågan är intressant. Svaret på frågan varierar över tid och rum. "Civilisation" är en sak i antiken, något annat i 1990-talets värld. "Civilisation" kan betyda en sak i ett högutvecklat industriland, en annan sak i ett fattigt utvecklingsland.
	"Civilisation" betyder också olika saker för olika människor, beroende på vilka värderingar man har.
Värderingar
	En modern definition på "civilisation", som speglar vår tid och våra värderingar, är den som nya Nationalencyklopedin ger. NE säger att civilisation är "ett _ ofta enligt västerländska värderingar _ kulturellt och materiellt välordnat samhällsskick."
	Vi anser att ett rikt land _ för att räknas till den civiliserade världen som har ett "materiellt välordnat samhällsskick" _ ska erbjuder sina medborgare funktioner som rättstrygghet, utbildning, hälso- och sjukvård. Det anser också Förenta nationerna (FN) i deklarationen om mänskliga rättigheter.
	USA lever inte upp till kraven i FN:s deklaration om mänskliga rättigheter och de krav vi ställer på ett civiliserat land, eftersom USA inte har en allmän hälso- och sjukvård. Detta har bland annat gett USA en spädbarnsdödlighet på u-landsnivå i vissa slumområden.
	Om president Bill Clintons förslag om en allmän hälso- och sjukförsäkring blir verklighet, tar alltså USA steget in i den civiliserade världen.
Lång lista
	Christian Valeur vill ha en lista på vilka stater som med vår definition tillhör den civiliserade världen.
	Listan är lång; den omfattar över 100 länder som har allmän hälso- och sjukvårdsförsäkring. Här finns praktiskt taget alla industriländer utom USA plus åtskilliga utvecklingsländer. Listan omfattar så skilda länder som Frankrike, Storbritannien, Italien, Nederländerna, Grekland, Danmark, Polen, Kanada, Costa Rica, Chile, Algeriet, Australien, Kina och Taiwan.
	Om Christian Valeur vill fördjupa sig i ämnet, rekommenderar vi att han studerar den kompletta listan, som vi gärna tillhandahåller, samt FN:s deklaration om mänskliga rättigheter.
HT:s ledarredaktion

underledare 940510

Hudiksvall avgör Dellenbanans öde

	Förslaget från Rolf Sten, styrelseledamot i föreningen Ostkustbanans Vänner, om att göra Dellenbanan till en kombinerad musei- och turistjärnväg självdör om den inte får stöd av Hudiksvalls kommun. Det tror turistchefen i Hudiksvalls kommun, Björn Ramström,
vars uttalanden brukar vara väl underbyggda.
	Ekonomichefen Anders Svedman vill inte ens satsa 70 000 kronor till en förstudie av projektet, eftersom han befarar att detta bara är början till mycket större utgifter för kommunen.
	Synsättet är inte ovanligt, särskilt när det gäller Dellenbanan. När det gäller fortsatt tågtrafik i vilken form det än må vara ser skeptikerna enbart kostnader och inga som helst fördelar.
	Dellenbanan är elektrifierad, vilket gör den unik genom att den på detta sätt skulle bli den enda museijärnvägen i landet, som skulle kunna visa upp hela den järnvägshistoriska utvecklingen, enligt Sten.
	Turisttrafiken är den andra delen i förslaget och inrymmer, enligt Sten, stora möjligheter att kombinera en sällsynt naturskön upplevelse med olika turistarrangemang längs järnvägssträckan. 
	Tanken är att få intressenterna att gå samman i en stiftelse, som har till uppgift att på ideell basis förvalta, underhålla och trafikera denna järnvägssträcka mellan Ljusdal och Hudiksvall.
	Ramström anser att denna satsning skulle ge god draghjälp åt de nuvarande turistattraktionerna i bygden. Det är riktigt. Men det förutsätter som sagt att fler inser detta, i synnerhet kommunala tjänstemän och politiker i Hudiksvalls kommun.
	Enligt Ramström har Anders Svedman inte ens pratat med honom om sin inställning till projektet, vilket är lite märkligt med tanke på att de faktiskt jobbar för samma sak - en attraktiv kommun. 







Hudiksvall prutar
ej på utbildningen

	Utbildning är en prioriterad verksamhet i Hudiksvalls kommun. Det framgår klart i den skolplan kommunfullmäktige antog på torsdagens möte. Denna prioritering är förvisso inte unik, tvärtom. Varje kommun med självaktning missar aldrig en sådan fin fras i ett utbildningsplan.
	Skillnaden i fallet Hudiksvall är att snacket om utbildningens betydelse inte bara är tomma fraser, utan underbyggs av ett helt artilleri av goda målsättnigar och ambitioner. Visst går det att betrakta ambitionerna som enbart ord på ett papper.
	Men med tanke på de senaste årens trovärdighetsdebatt i politiken är det ingen kommun, som vågar ställa upp generösa målsättningar utan att vara säker på att kunna infria merparten av dem.
Utbildad personal är
viktigaste resursen
	Skolplanen spänner musklerna ordentligt. Den kommunala vuxenutbildningen (Komvux) ska få sådana anslag att verksamheten kan öka med fem procent både 1994 och 1995. Dessutom kan alla vuxna som vill, få utbildning motsvarande grundskolekompetens.
	Denna målsättning är välkommen och är nog mer att betrakta som ett löfte. Komvux är ett viktigt inslag i utbildningssystemet. De vuxna som av olika anledningar inte kunnat ta till sig grundskolans utbildning får en ny chans genom komvux.
	Flera skolenheter ska på försök få utökad självförvaltning, vilket är ett bra drag för att öka kostnadsmedvetenhet och engagemang bland lärare, elever,föräldrar och skolledning.
	Satsningen på musikskolan är ett besked som värmer i tider då det blåser mycket isiga kulturvindar i landets kommuner. En annan positiv signal är planerna på en rullande treårsplan för utbildning och fortbildning av skolans personal.
	En riktig satsning med tanke på att elevernas föräldrar i en enkätundersökning pekat på att den viktigaste faktorn vad det gäller skolans resurser är utbildad personal.
Inga besked
om läromedlen
	Eftersom denna skolplan ger ett så helgjutet intryck är det förvånande att den inte med ett ord tar upp läromedlen, vilka har varit föremål för en hetsig samhällsdebatt. Det är ett kännt faktum att eleverna får dras med gammal, trasig och inaktuell litteratur.
	Nittiotalets kostnadsjakt i kommunerna har inneburit besparingar även när det gäller läromedel. Frågan är hur många elever, som fortfarande får lära sig att Sovjetunionen blockerar säkerhetsrådet med sitt veto.
	Aktuella läromedel är ju en förutsättning för att överhuvudtaget kunna bedriva en meningsfull undervisning. Det hade varit välkommet med ett besked om en satsning även på denna så vitala punkt i undervisningen.
En offensiv behövs
för högre utbildning
	Ett annat frågetecken är den minst sagt magra målsättningen för kommunens högskoleutbildning. Visionerna avhandlas med en mening: "Genom samverkan med högskolor få utbildningar förlagda till Hudiksvall". Inte särskilt upphetsande.
	Faktum är att kommunen behöver ett kraftigt lyft både när det gäller utbud av egen högskoleutbildning och samarbete med andra högskolor, då främst den nya mitthögskolan med Sundsvall som bas.
	För att på sikt lyckas skapa ett universitet i södra Norrland är det viktigt att berörda kommuner visar upp en betydligt offensivare strategi för den högre utbildningen än Hudiksvalls kommun gör i denna skolplan.
	Bortsett från dessa minusposter visar Hudiksvalls kommun att den har ambitionen att bli ett föredöme, i alla fall när det gäller utbildning på grundskole- och gymnasienivå.



andraledare 930902

Hur tämja den ryska björnen?

	För knappt två veckor sedan röt den ryska björnen mot Litauen. Ryssland stoppade tillbakadragandet av sina återstående trupper från Litauen och tog till en retorik, som fick många att undra om det stalinistiska Sovjetunionen eller tsaristiska Ryssland hade återuppstått.
	Scenväxlingarna är snabba i Moskva. Efter några dagars förhandlingar återupptog Ryssland tillbakadragandet! Den 30 augusti lämnade avtalsenligt den sista ryska soldaten Litauen. Litauen kunde som första baltisk stat på drygt 50 år fira att det var fritt från främmande soldater.
	Detta är en triumf för president Algirdas Brazauskas. Genom samtal med sin kollega, Boris Jeltsin, säkrade han det tidtabellsenliga tillbakadragandet. USA och EG hade några ord på vägen med Jeltsin, som säkert hjälpte till att övertyga ryssarna om det förnuftiga i att följa folkrätten.
	Det som nu behövs är ett villkorslöst tillbakadragande även från Estland och Lettland. De politiska ledarna i dessa två länder kanske kan få tips från president Algirdas Brazauskas hur man bäst tämjer den ryska björnen.





I dag måste
nyd bekänna färg

	Kommer regionalpolitiken att få en välbehövlig kapitalinjektion eller inte? I dag avgör riksdagen frågan.
	Ny demokrati avgör hur det ska bli sedan socialdemokraterna och vänsterpartiet sagt nej till att ge landets småföretag på landsbygden 800 miljoner kronor extra i stöd budgetåret 1994/95. I dag måste Laila Strid-Jansson (nyd) och Arne Jansson (nyd) bekänna färg.
S säger nej
till kvinnostöd
	Den regionalpolitiska propositionen, som riksdagen nu ska ta ställning till, bär centersignum. Den ökar stödet till landsbygd och eftersatta regioner med drygt 50 procent, från 2,6 miljarder kronor i år till cirka 4 miljarder kronor budgetåret 1994/95.
	Socialdemokraterna, vänsterpartiet och ny demokrati håller med regeringen om mycket i regionalpolitiken. Men på framför allt två punkter blåser hela eller delar av oppositionen till strid.
	Socialdemokraterna säger nej till det så kallade mikrostödet på högst 20 000 kronor. Det är riktat till främst kvinnliga småföretagare. De har vanligen mindre storvulna planer än män och passar därför inte in i bankernas kreditgivning, där man fnyser åt lån på några tiotusen kronor, och traditionell regionalpolitik.
	Därför är mikrostödet, den förstärkta företagsrådgivningen och det ökade stödet till kooperativ utveckling viktiga för just kvinnliga företagare. De två senare stöden är inte kontroversiella. Mikrostödet går igenom i riksdagen med vänsterpartiets hjälp.
S och nyd säger nej
till småföretagsstöd
	Värre är det med satsningen på småföretag på landsbygd.
	Socialdemokraterna säger nej till att överföra 800 miljoner kronor från arbetsmarknadsstyrelsen (AMS) till småföretag på landsbygd. I denna fråga får de stöd av vänsterpartiet och kanske av ny demokrati. Därmed riskerar stödet att falla.
	Ny demokrati visar sitt förakt för folkstyret genom att vägra tala om var partiet står i frågan, först i utskottet, där Laila Strid-Jansson lade ner sin röst, sedan i måndagens riksdagsdebatt.
	Socialdemokraterna visar sin okunnighet om landsbygds- och småföretagandets villkor genom att förkasta förslaget. Dessutom visar de prov på inkonsekvens genom att först kritisera regeringen för att passivt betala ut bidrag till arbetslösa istället för att ordna jobb och sedan kritisera regeringen för att 800 miljoner kronor ska gå till jobb i småföretag i stället för bidrag!
Paret Jansson (nyd)
måste bekänna färg
	I dagens riksdagsomröstning måste nydemokraterna ge besked: Ja eller nej till ökat företagande på landsbygden, ja eller nej till att omvandla 800 miljoner kronor i AMS-bidrag till jobb, ja eller nej till en offensiv regionalpolitik?
	Hudiksvalls nydemokratiska riksdagsledamöter Laila Strid-Jansson och Arne Jansson kritiserar gärna andra politiker för att de är frikostiga med vissa bidrag och inte vill ge stöd till eftersatta regioner. I måndagens regionalpolitiska debatt sällade de sig själva till denna grupp genom att inte ge klart besked i 800-miljonerkronorsfrågan.
	I dag måste paret Jansson och andra nydemokrater bekänna färg.

bildtext:
Laila Strid-Jansson, Arne Jansson och de andra nydemokraterna i riksdagen måste i dag bekänna färg: ja eller nej till fler småföretag på landsbygden och en offensiv regionalpolitik?




teckningen 940402
TECKNINGEN
En bild från  Ian Wachtmeisters påskbord.






Illa i Italien

	Det italienska parlamentsvalet gick precis så illa som alla utom segrarna fruktade: Nyfascisterna och högern vann valet. Tillsammans med federalistiska Nordförbundet fick de över hälften av mandaten i deputerandekammaren, parlamentets andra kammare, och knappt hälften av mandaten i senaten, första kammaren.
	Parlamentsvalet har två stora vinnare, två partier på högerkanten. Det ena är gammalt, nyfascistiska MSI-Nationella alliansen med Gianfranco Fini i spetsen. Det andra är nytt för i år, Heja Italien (Forza Italia) med mediemagnaten Silvio Berlusconi som enväldig ledare.
	När två partier som dessa segrar i ett val i en västerländsk demokrati, är det djupt oroande. Det ser illa ut för Italien.
Olikt i Italien
	Italiensk politik är sig inte lik.
	Först gör italienarna revolt mot vanstyre, korruption och partivälde. De tvingar fram ett nytt valsystem, där 75 procent av platserna i parlamentet väljs i majoritetsval i enmansvalkretsar och 25 procent i proportionella val.
	Sedan väljer italienarna nytt parlament, där nyfascistiska Italienska sociala rörelsen (MSI) är enda vinnare bland de gamla partierna och Heja Italien är enda vinnare bland nykomlingarna. Berlusconi har via högerkoalitionen Frihetsalliansen lierat sig med Nordförbundet (Lega Nord) i norr och MSI i övriga Italien.
	Mest förlorar de reformerade kristdemokraterna, Italienska folkpartiet, största parti i mittenkoalitionen Pakten för Italien.
	Förlorar gör även de tidigare kommunisterna, Demokratiska socialistpartiet (PDS), största parti i vänsterkoalitionen Progressiva alliansen.
	På valnatten revolterar Nordförbundet. Förbundets ledare Umberto Bossi vill inte ha med MSI att göra och inte ha Berlusconi som regeringschef.
Nytt landskap
	En fredlig revolution har kastat det gamla politiska systemet över ända i Italien. Landets politiska landskap består för dagen av tre stora politiska grupper: högern, mitten och vänstern.
	Högern (Heja Italien och MSI) är största grupp med över 300 av 630 mandat i deputerandekammaren. Heja Italien är med 21 procent av rösterna Italiens största parti.
	Mitten har 46 mandat och är valets stora förlorare.
	Vänstern (PDS, kommunister, De gröna och antimaffiapartiet Nätverket) har 213 mandat och gjorde ett sämre val än många trodde. PDS håller dock ställningarna som näst största parti.
	Vid sidan av dessa tre stora grupper finns Nordförbundet, som i praktiken har brutit sig ur högeralliansen. Dessutom finns en rad småpartier, som tillsammans får 5 mandat.
Valde frälsare
	Parlamentsvalet 1994 blev det mest omvälvande valet i Italien sedan 1948.
	I höstas gick vänstern mot en promenadseger. Sedan klev Silvio Berlusconi in på scenen.
	Han startade Heja Italien, satsade minst 70 miljoner kronor av egna medel, utsåg anställda till parlamentskandidater och tog sitt medieimperium (tre nationella TV-kanaler, nationell dagstidning och bokförlag) till hjälp för att lansera sig själv som Italiens frälsare, mannen med mirakelmedicinen.
	Italienarna omfamnade honom lika hjärtligt som de tidigare omfamnade kristdemokraterna. Italienarna söker nya ledare och många ser dem i mediemogulen Berlusconi och fascisten Fini.
Italiensk Reagan
	Silvio Berlusconi är Ronald Reagan på italienska. Han predikar konservativa värden. Han vill privatisera, avreglera och skära ner offentlig sektor och låta marknaden sköta allt. Han kommer med enkla svar på komplicerade frågor. Han utnyttjar TV-mediet och modern marknadsföring maximalt.
	Så långt är Berlusconi en italiensk Reagan.
	Det som skiljer dem åt är att Berlusconi samarbetar intimt med fascister _ vilket har legitimerat dem och hjälpt dem att fördubbla numerären _ och äger massmedier, som han får att dansa efter sin pipa.
	Det som kan komma att skilja dem åt är också att Berlusconi kanske inte blir landets politiska ledare. Oenigheten är så stor i Frihetsalliansen att det är tveksamht om Berlusconi nu kan kröna sin snabba politiska karriär med premiärministerposten. Avgörandet ligger i Umberto Bossis händer.
Kontrast mot Norden
	Silvio Berlusconis framgång är bara möjlig i ett politiskt system, som är korrupt, saknar folklig förankring och självständiga medier. Valet av Berlusconi har, som en svensk italienexpert uttryckte saken, "suspenderat demokratin".
	Skillnaderna mellan det politiskt instabila Italien och stabila Norden är slående. Vårt nordiska folkstyre vilar på ett stabilt demokratiskt fundament av starka folkrörelser och folkbildningstraditioner, öppen och korruptionsfri förvaltning, fri debatt och självständiga medier.
	Det nordiska folkstyret ska vi slå vakt om!

Jörgen Bengtson är HT:s chefredaktör.




andraledare 940518

Illavarslande miljöbeslut i EU

	EU:s mäktiga domstol har avkunnat en prejudicerande dom, som går emot miljön och den så kallade miljögarantin. EU-domstolens beslut är också ett kraftigt slag mot den grupp miljövänner, bland annat inom centerpartiet, som anför miljöskäl för EU-medlemskap.
	EU:s "miljögaranti" (artikel 100 A i EU-fördragen) är ingen garanti för bättre miljö, trots att den säger att ett EU-land har rätt till strängare miljökrav än EU med hänsyn till hälsa, arbetsmiljö och yttre miljö.
	Tyskland totalförbjöd det starkt giftiga ämnet pentaklorfenol (PCP) 1989 (Sverige förbjöd PCP på 1970-talet). EU-kommissionen godkände det tyska förbudet. Frankrike protesterade däremot, eftersom det ansåg att förbudet var ett handelshinder. Därmed blev det tyska PCP-förbudet ett fall för domstolen.
	EU-domstolen vägrar i den dom som blev offentlig på onsdagen att låta Tyskland få behålla sitt förbud mot pentaklorfenol. Domstolen ser förbudet som ett handelshinder. För EU-domstolen är fri varuhandeln viktigare än ren miljö.
	Pentaklorfenol används främst som träimpregneringsmedel för att hindra röta och missfärgning. PCP är starkt giftigt. Det är cancer- och allergiframkallande. PCP kan också ge lung-, lever- och njurskador. Det bidrar till spridningen av extremt giftiga dioxiner.
	Tysklands PCP-förbud vara alltså välmotiverat.
	EU-domstolens beslut var inte överraskande. Den har i tidigare domslut, senast förra året, visat att det fria varuflödet är viktigare än miljön, att EU offrar miljön på den marknadens altare. Det är därför symptomatiskt att Sverige och de övriga EU-ansökarländerna inte har fått några permanenta undantag på miljöområdet eller någon garanti för att EU inte ska tvinga på dem sämre miljöregler.
	EU-domstolens beslut att det fria varuflödet går före miljön måste komma som en chock för centerledningen och den centerledda ja-till-EU-organisationen Grönt Europa, vilka har gjort EU:s "miljögaranti" till räddningsplanka för en centerpartistisk miljöpolitik, som inte är förenlig med EU-medlemskap.







In med miljön
i världshandeln

	Hur fri ska frihandeln vara? Ska ett land som är för frihandel kunna stoppa handeln med en vara eller tjänst av miljöskäl eller sociala skäl?
	Den här typen av frågor blir allt vanligare i handelsdebatten och frihandelsförhandlingarna.
Gatt-avtal ska slopa
tekniska handelshinder
	Förhandlingarna i Förenta nationernas frihandelsorganisation Gatt, om att utvidga frihandeln i världen, går trögt. Motsättningar mellan framför allt USA och EG/EU lägger hinder i vägen för ett nytt Gatt-avtal om utvidgad frihandel.
	Gatt-förhandlingarna syftar till att slopa tekniska och andra handelshinder. Det är vällovligt och viktigt för små länder som Sverige med stor utrikeshandel.
	Kraven på slopade handelshinder får dock inte gå ut över ett lands rätt att reglera importen av miljöskadliga produkter eller kräva att produkter är försedda med varudeklaration eller miljömärkning.
Gatt har allt för
snäv syn på miljön
	Hittills har Gatt haft en snäv syn på vilka miljökrav ett land får ställa utan att bryta mot frihandelsprincipen.
	Gatt kräver att miljöfarligheten ska vara vetenskapligt bevisad och att åtgärder bara får tillgripas om inga andra alternativ finns och bara om den aktuella produkten kan orsaka skada inom det egna landet.
	Gatts definition är så snäv att internationella miljöavtal inte sällan strider mot internationella handelsöverenskommelser!
	Problemet miljö_handel är känt i Gatt-kretsar. I nästa förhandlingsrunda om ökad frihandel i världen, som kommer när dagens så kallade Uruguayrunda är avslutad, räknar man allmänt med att krav på miljömärkning och "livscykeldeklarationer" av varor och tjänster kommer att spela en viktig roll.
Fel klassa miljökrav
som handelshinder
	Sveriges biträdande miljöminister, mark- och planminister Görel Thurdin (c), vill redan nu att det ska bli tillåtet för länder att ställa hårda miljökrav på varor och tjänster.
	"Förbud mot tekniska handelshinder får inte innebära förbud mot att konkurrera med miljövänlighet", sade hon i tisdags på ett seminarium. Hon tycker till exempel att det är orimligt att krav på miljömärkning ska kunna betraktas som handelshinder.
	I Görel Thurdins uttalande ligger en kritik mot både Gatt och EG, som är bromsklossar i det handelspolitiska miljöarbetet.
	Hon vill lösa problemet handel_miljö genom att föra in miljön i Gatt-avtalet, granska det nya Gatt-avtalet utifrån Agenda 21 och andra överenskommelser från FN:s miljökonferens i Rio de Janeiro 1992 samt inrätta ett FN-organ med uppgift att kontrollera företag och andra internationella aktörer på miljöområdet.
Varje land måste
få ställa miljökrav
	På samma sätt som FN kontrollerar kärnvapeninnehav, är det naturligt att låta FN kontrollera efterlevnaden av internationella överenskommelser på miljöområdet.
	På samma sätt som ett land ställer miljökrav på en inhemsk produkt, är det naturligt att landet ställer samma krav på en importerad produkt.
	Frihandeln måste ha miljömässiga och sociala ramar, annars blir den miljöförstörande och omänsklig. Det är bra att biträdande miljöminister Görel Thurdin tar upp problemet miljö_handel. Förhoppningsvis gör hon det med stöd av hela regeringen.
	Sverige är både ett frihandels- och miljövänligt land. Det ger Sverige goda förutsättningar att med trovärdighet och framgång driva krav på miljöhänsyn och sociala hänsyn i Gatt-förhandlingarna. Det nya Gatt-avtalet måste ge varje land rätt att begränsa varu- och tjänstehandeln med hänsyn till miljön.

bildtext:
Ett land som ställer hårda miljökrav på varuhandeln bryter mot frihandelsreglerna, enligt Gatt. Detta vill centerstatsrådet Görel Thurdin (bilden) ändra på. Hon vill inte att exempelvis miljömärkning ska kunna betraktas som handelshinder. Sverige bör i Gatt kräva att ett land får rätt att begränsa varu- och tjänstehandeln med hänsyn till miljön och sociala förhållanden.


andraledare 930907

In med soporna i kretsloppet

	Världens storstäder och tätbefolkade områden håller på att drunkna i sopor. Så illa är det inte i Sverige, men om vi inte blir bättre på att ta tillvara våra sopor kommer även vi att få problem. Därför är det bra att centern har fått med sig regering och riksdag på en helt ny syn i fråga om sopor: kretsloppstänkande.
	Regeringen vill att producenterna ska ta ansvar för sina varor även när det är dags att kasta dem. I dag hamnar det mesta osorterat i soptunnan och därefter på en sophög.
	Även soporna måste in i ett kretslopp. För att detta ska vara möjligt måste dels tillverkare och kommuner ta emot sopor för återanvändning eller återvinning, dels måste individer sortera sopor i hem och på arbetsplatser.
	Riksdagsman Lennart Daleus (c), som arbetar i miljödepartementet med att få företagen att frivilligt ta ansvar för sina förbrukade varor, argumenterade för rikstäckande återtagningssystem inom olika branscher, när han på måndagen besökte Hudiksvall.
	Däckbranschen måste ta ansvar för att "skrotdäcken" blir råvaror i nya varor eller temporärt blir till energi, betonade han och pekade på rader av varor där branschen måste skapa insamlingssystem, till exempel för textilier, plaster, förpackningar och elektronik.
	Om dessa insamlingssystem ska bli effektiva, gäller det att riksdag och regering ställer höga krav återtagnings- och återvinningsgrad och att systemet stimulerar individer att sortera sopor, till exempel genom att hämta dem på samma villkor som vanliga sopor eller att betala för vissa sopor, till exempel gamla däck och gammal elektronik.
	Detta ställer krav på kommunerna. De måste bygga upp avfallshanteringssystem, som premierar källsortering av avfall och gör det dyrare att låta bli att sortera sopor. Det ska inte bara vara möjligt att lämna glasflaskor, plåtburkar, kläder, bildäck, batterier, trä, organiskt avfall och andra sorterade sopor i eller bredvid sin vanliga soptunna, det ska också löna sig ekonomiskt att agera miljövänligt.







Indianrevolten
fullt förståelig

	Det av Förenta nationerna proklamerade "Urbefolkningarnas år" 1993 är inte mer än till ända, förrän en grupp indianer i Mexiko gör uppror mot den indianförtryckande överheten.
	Med vapen i hand uppmanar en ny indiangerilla i södra Mexiko till resning mot "de diktatorer som i så många år fört folkmordskrig" mot urbefolkningen.
	I Mexiko är 29 procent av befolkningen rena indianer, ytterligare 55 procent är mestiser med indianskt ursprung. Indianerna i Mexiko och andra latinamerikanska länder har länge varit en förtryckt majoritet eller i vissa länder förtryckt minoritet.
Indianer startar
gerillakrig i Mexiko
	På årets första dag revolterade en välorganiserad grupp indianer i den fattiga delstaten Chiapas mot regeringen. Ett småskaligt gerillakrig skakar storstaden San Cristobal och småstäder som Las Margaritas och Altamirano i Mexiko nära gränsen till Guatemala.
	Ännu på tisdagen förekom stridigheter, om än med lägre intensitet och på färre platser än tidigare.
	Mer än 150 personer har dött i stridigheterna mellan gerilla- och regeringssoldater. Det är första gången sedan 1970-talet, som fattiga och förtryckta mexikanare sluter sig samman i en gerilla och gör uppror.
	Bakom upproret står lantarbetare, småbönder och andra fattiga, maktlösa mexikanare, i huvudsak indianer. De har slutit sig samman i en gerillaorganisation som kallar sig Zapatas nationella befrielsearme (EZLN), som tagit sitt namn efter den mexikanske och indianske revolutionsledaren Emiliano Zapata.
Revoltörerna kräver som
Zapata: "jord och frihet"
	Konflikten i Mexiko handlar om samma sak som för åtta decennier sedan, när Zapata gjorde uppror mot jordägararistokratin och regeringen. Dåtidens "zapatister" krävde "jord och frihet" åt förtryckta lantarbetare, bönder och arbetare.
	Dagens "zapatister" kräver samma sak. De revolterar mot en förtryckande överhet av godsägare, företag och stat. De kräver jordreformer och en ny regering, protesterar mot myndighetsövergrepp mot indianer och utländsk ekonomisk dominans, precis som Zapata för drygt 80 år sedan.
	Indianerna är bittra över att Mexikos ekonomiska framsteg inte har kommit dem till del och rädda för att frihandelsavtalet med USA och Kanada (Nafta-avtalet) ska slå ut deras jordbruk.
President Salinas
bröt löfte om ickevåld
	Indianernas bitterhet och rädsla är fullt förståelig. Katolska präster i Chiapas bekräftar att indianerna har fått det sämre under senare år, att de saknar makt, att de ekonomiska och sociala klyftorna mellan indianer och andra mexikaner har vuxit. Flera präster har också aktivt stött de revolterande indianerna.
	När upproret började, lovade Mexikos president Carlos Salinas de Gortari att inte ta till våld för att stoppa det. Han höll inte sitt löfte.
	Regelrätta strider har rasat mellan gerilla- och regeringssoldater. Regeringen har dock inte gått lika våldsamt fram mot gerillan som Latinamerikas regimer brukar göra.
Mexiko måste sluta
förtrycka indianerna
	Frågan är vad president Salinas ämnar göra för att möta indianernas krav och rädsla, för att minska klyftorna och fattigdomen i söder.
	Mexiko vill ta steget in i demokratiernas och industriländernas skara. Det har Mexiko goda chanser att göra med hjälp av bland annat Nafta-avtalet och regimens reformarbete, men det går inte om regeringen slår ner politiskt missnöje med militära medel.
	Den förtryckta, indianska urbefolkningens och landsbygdsbefolkningens uppror är ett rop på hjälp, som president Salinas måste besvara med politiska medel: jordreformer, skolor, hälsovård, inkomstutjämning och inflytande.
	Om president Salinas är passiv eller svarar med förtryck och våld, kommer flera revolter. Mexiko har inget val, om det ska ta steget in i framtiden. Då måste landet också göra upp med sin historia och göra landsbygdsbefolkningen och indianerna till fullvärdiga medborgare.

bildtext:
Indianen Emiliano Zapata (bilden) ledde för drygt 80 år sedan ett uppror mot den mexikanska regeringen. På nyårsdagen 1994 fick han moderna efterföljare: Indianer i södra Mexiko gjorde uppror. Regeringen måste tillgodose de revolterande indianernas krav på bland annat "jord och rättvisa", annars kommer Mexiko inte att kunna bli en modern demokrati och industrination.





Inga nya pigor

	Ska Sverige åter bli ett gammaldags klassamhälle med drängar och pigor, som tjänar överklassen och annat fint folk?
	Många fruktar det om hushållstjänster som städning, tvätt, barntillsyn och trädgårdsarbete blir billiga. Denna "pigdebatt" rör upp känslor, som ibland skymmer sakförhållanden.
Utredning för sänkt
skatt på hushållsarbete
	Regeringen tillsatte i november 1993 en utredningen om förutsättningar för expansion av privat tjänsteproduktion. I torsdags presenterade enmansutredaren, professor Lars Vinell, en delrapport om hushållssektorn.
	Han föreslår att familjer med barn upp till 13 år eller annan person "som bevisligen inte klarar sig själv" ska få göra avdrag i deklarationen för köpta hushållstjänster för högst 70 000 kronor per år. I hushåll med två vuxna i yrkesverksam ålder måste båda arbeta minst halvtid för att de ska få göra skatteavdrag.
	Avdragsrätten gäller barn-, äldre- och handikapptillsyn, städning, matlagning, fönsterputsning, tvätt, strykning, trädgårdsarbete med mera.
	Utredaren vill sänka arbetsgivaravgifterna för den här typen av arbete med 18 procentenheter till cirka 28 procent.
Stor marknad för
billiga hushållstjänster
	Lars Vinell har med hjälp av 3 000 intervjuer låtit undersöka vilket intresse som finns för att köpa och sälja hushållstjänster.
	Enligt denna undersökning är en miljon svenska beredda att jobba i hem eller företag som producerar hushållstjänster. Var tionde arbetslös tar gärna ett sådant jobb. Ytterligare 30 procent kan tänka sig att göra det. Män och kvinnor är lika intresserade av att ta dessa jobb.
	En fjärdedel av hushållen (närmare 900 000) är intresserade av att köpa hushållstjänster _ främst städning och barntillsyn _ om dessa blir avdragsgilla. Med avdrag är intresset för att köpa tjänsterna sju gånger större. Drygt 200 000 av knappt 900 000 hushåll är barnfamiljer. Bland dessa är det mest låg- och medelinkomsttagare som efterfrågar tjänsterna.
	Lars Vinell är säker på att kostnaderna för hushållstjänsterna inte kommer att belasta statsbudgeten. Det hela är självfinansierande _ skattebetalarna blir fler, de arbetslösa färre.
20 000 nya jobb och risk
för ett nytt klassamhälle
	Lars Vinell räknar med att avdragsrätt för hushållstjänster och sänkta arbetsgivaravgifter för dem som utför dessa ska ge 20 000 nya jobb, hälften så många som utredningens enkätsvar säger. Till detta kommer frigjord arbetskraft, främst kvinnliga akademiker, i barnfamiljer som köper hushållstjänster.
	Totalt räknar han med att detta hushållsarbete, direkt och indirekt via ökat akademikerarbete, kommer att öka BNP-tillväxten i Sverige med några tiondels procent.
	Utredningen ger besked. Den säger att potentiellt finns både stor efterfrågan och stort utbud på skattesubventionerade hushållstjänster.
	Är det då önskvärt? Det är inte lika säkert.
	Skattesubventionerade hushållstjänster skapar en ny låglönegrupp. De riskerar att förstärka utvecklingen mot ett nytt klassamhälle och placera svaga grupper på arbetsmarknaden _ kvinnor, ungdomar och invandrare _ på okvalificerade jobb utan framtidsutsikter.
Slopade avgifter
bättre än skatteavdrag
	Det som talar för skattesubventionerade hushållstjänster är att de ger nya arbetstillfällen, gör livet lättare för dubbelarbetande föräldrar med skolbarn och minskar andelen svartjobb i ekonomin.
	Det finns alltså för- och nackdelar med skattesubventionerade hushållstjänster. Vad vi saknar i utredningen är bland annat en fördelnings- och klasspolitisk analys av förslaget.
	Den är möjligt att en modifiering av Vinells modell skulle kunna ge ungefär samma fördelar men färre nackdelar.
	Vad vi tänker på är till exempel att byta avdragsrätten, som ensidigt gynnar höginkomsttagare, mot helt slopade arbetsgivaravgifter och se över vilka grupper som skulle behöva hemtjänst _ det vill säga till stor del den typ av tjänster som Vinells utredning handlar om _ men inte har råd med det i dag.
	Utgångspunkten måste vara att skattesubventionerade hushållstjänster inte får leda till ett nytt klassamhälle med pigor!





Inga svenska
undantag i EU

	Den här dagen skulle det hända. Den så kallade ketchupeffekten skulle komma.
	Efter månader av flaskskakande skulle ketchupen komma fram i Bryssel. De svenska förhandlarna med Ulf Dinkelspiel (m) i spetsen har de senaste dagarna haft lika tindrande ögon som stjärngossar.
Snuset Sveriges enda
permanenta undantag
	Den 21 december 1993 satte sig Sverige i direkta förhandlingar med EU-rådet, Europeiska unionens lagstiftande församling, för att på politikernivå försöka förhandla klart inom områdena miljö, hälsa och säkerhet samt utrikes- och säkerhetspolitik.
	Sverige krävde undantag från EU:s sämre miljönormer. Centerpartiet hade i bagaget krav på bevarad neutralitetspolitik ("alliansfrihet i fred syftande till neutralitet i krig").
	Hur gick det med genombrottet i EU-förhandlingarna?
	Dåligt. Det blev inget genombrott, om man med det menar att Sverige fick permanenta undantag från EU:s regler.
	Sverige fick bara igenom ett permanent undantag: snuset.
	Detta ser många som en stor framgång. Vi gör det inte, i synnerhet inte som tidningen Expressen samma dag avslöjade att det av EU förbjudna "våtsnuset" ("svenskt snus") tillverkas i EU-landet Belgien och säljs (cirka 360 ton per år) i Frankrike, som är mer av snusarnation än snusarländerna Finland, Norge och Danmark.
Inga garantier
för hälsa och miljö
	På miljö-, hälso- och säkerhetsområdet fick Sverige inga permanenta undantag, trots att förhandlarna försöker hävda annat.
	Sverige måste avskaffa skatterabatten på miljövänliga bilar. I övrigt får Sverige fyraåriga övergångsregler. Sedan hoppas alla att EU ska ha antagit lika strikta regler som Sverige. Om så inte har skett, kan EU tvinga Sverige att försämra sina miljöregler, vilket Miljöförbundet varnade för i ett skarpt uttalande på tisdagen.
	EU:s miljögaranti (Romfördraget paragraf 100 A:4) ger inget säkert skydd för stränga svenska regler. Miljögarantins giltighet är oprövad i EU-domstolen. Danmarks erfarenhet av miljögarantin och Maastrichtfördraget, som skärper miljöreglerna, är negativ.
	Enligt tidningen Information (1993-12-20) har Danmark sedan Maastrichtfördraget trädde i kraft lidit en hel rad miljönederlag.
	Danmark får inte återbruka stora mängder emballage utan EU-tillåtelse. Danmark kan tvingas tillåta PVC i förpackningar, tillåta engångsförpackningar (burkar) för öl och läsk samt acceptera i dag förbjudna färgämnen, tillsatsämnen och vissa allergi- och cancerframkallanden ämnen i livsmedel, summerar Information.
Inga garantier för
Systemet och neutraliteten
	Sverige har inte fått permanenta undantag på alkoholområdet, endast ett brev från EU-kommissionen att Systembolagets försäljningsmonopol inte är diskriminerande. De fyra andra alkoholmonopolen _ de viktiga grossist- och importmonopolen samt de mindre viktiga tillverknings- och exportmonopolen _ förbinder sig Sverige att avskaffa.
	Ytterst avgör EU-domstolen om Sverige får behålla försäljningsmonopolet (Systembolaget). EU ger med andra ord inte några absoluta garantier för Systembolagets monopol, även om mycket talar för att denna del av alkoholmonopolet får bestå.
	Inom utrikes- och säkerhetspolitiken får Sverige inga garantier för sin neutralitetspolitik. Sverige har inte, som Danmark, försäkrat sig om rätten att stå utanför EU:s kommande militära union, än mindre dagens utrikes- och säkerhetspolitiska union, som är oförenlig med 179 års svensk neutralitetspolitik.
Ja-sidan säljer
resultatet som "framgång"
	EU-anhängarna gör nu sitt yttersta för att marknadsföra förhandlingsresultatet i Bryssel som framgångsrikt.
	Statsminister Carl Bildt (m) talar om resultatet som den "bästa julklapp vi kunde få i förhandlingarna". Ingvar Carlsson (s) ger sin eloge till regeringen. Miljöminister Olof Johansson (c) försäkrar att vi får behålla nuvarande miljöregler.
	Kom ihåg att det enda som vi garanterat får behålla är snuset. Skam vore väl annat med tanke på att "våtsnus" tillverkas och/eller säljs i tre EU-länder Danmark, Belgien och Frankrike.
	Sverige har _ med undantag för snuset _ inte fått några permanenta undantag i förhandlingarna. Det är inte så konstigt. Vad Sverige förhandlar om är att uppgå i den framväxande supermakten Europeiska unionen. En sådan union tillåter inga undantag för delstaterna. Sverige är inget undantag.

bildtext:
Sverige har fått igenom ett permanent undantag i EU-förhandlingarna: snuset. I övrigt handlar det om tidsbegränsade undantag, som EU-företrädarna i Sverige försöker sälja som permanenta.






Ingen nordisk
samling i EU

	Förespråkare för en nordisk EU-anslutning påstår att det går att samla Norden i EU. De nordiska statsministrarna säger i Nordiska rådet (NR), som har möte i Stockholm denna vecka, att det nordiska samarbetet stärks om Sverige, Norge och Finland går in i EU.
	EU-anhängarna har fel om Norden och EU av minst två skäl. För det första kommer inte alla åtta nordiska länder att ansluta sig till EU. För det andra tillåter inte EU ett breddat och fördjupat Norden-samarbete inom EU.
Framgångsrikt
nordiskt samarbete
	EU-anhängarna försöker också hävda att det nordiska samarbetet är ett misslyckande. Även här har EU-anhängarna fel.
	Det nordiska samarbetet är framgångsrikt, även om Danmarks EU-inträde har lagt hinder i vägen. Resultatet från NR:s 40 år, 1953_1992, bevisar att NR på viktiga punkter har lyckats bättre än EG/EU.
	1953_1992 behandlade NR 1 591 ledamots- eller regeringsförslag. NR biföll 1 154 av dem, 72 procent. Dessa blev moraliskt bindande rekommendationer för länderna. 58 procent av dessa betecknar NR i sitt protokoll, när de avskrivs, som helt eller i huvudsak genomförda.
	Nordensamarbetet har gett oss passfrihet, lika sociala rättigheter, gemensam arbets- och studiemarknad, examensgiltighet, ekonomisk integration, gemensamma standarder, fyrtiotalet nordiska institutioner samt ett vardagsnära samarbete inom snart sagt alla områden, från gemensamt mobiltelefonnät till gemensam isbrytning.
Regeringarna avvecklar
stora delar av samarbetet
	Detta framgångsrika Norden-samarbete vill EU-anhängarna inte utveckla utan helt eller delvis avveckla. De nordiska regeringarna har under nittiotalet börjat nedrusta Norden-samarbetet.
	Regeringarna vill begränsa det officiella samarbetet till kultur, utbildning och fem andra områden, som EU inte täcker in.
	Regeringarna har realt minskat anslagen till nordiskt samarbete. Anslagen har sedan 1989 varit frysta på 650 miljoner danska kronor per år. Detta gör att NR och Nordiska ministerrådet inte längre klarar sina åtaganden.
	Regeringarna har inte ens lyckats förverkliga den riktiga långköraren på kulturområdet, en nordisk TV-kanal. De senaste planerna på en TV-satellit (Nordstjärnan) föll hösten 1993.
	Regeringarna har i EES- och EU-förhandlingarna visat att de inte kan eller vill agera samlat. Norden har inte heller fått någon rätt att inom EU fördjupa Norden-samarbete på det sätt som Benelux-länderna har enligt en paragraf i Romfördraget (artikel 233).
Norden-samarbetet i 
strid mot EU-samarbete
	Nedrustningen av det officiella Norden-samarbetet har gått så långt att Nordiska rådets president, Norges förre statsminister Jan P Syse, tar till hårda ord. Han beskyller regeringarna för att vilja vingklippa samarbetet och försöka "reducera det formella nordiska samarbetet till att bli ett rent kultursamarbete".
	Statsministrarna håller inte med. De försäkrar att EU-medlemskapet inte står i strid med det nordiska samarbetet.
	Det gör det. Annars skulle statsministrarna knappast vilja begränsa det officiella samarbetet till sju områden och, med Jan P Syses ord, lyfta bort alla tunga samarbetsområden utom kulturen från det formella samarbetet.
	EU tillåter inte ett officiellt och institutionaliserat samarbete mellan EU-länder, som kan hota Unionens sammanhållning. Därför kan inte Nordiska rådet och liknande organ bli maktorgan i EU.
	EU:s regelverk hindrar Norden att göra andra prioriteringar än EU, exempelvis inom ekonomi, utrikes-, jordbruks-, regional- och miljöpolitik.
Flertalet länder
stannar utanför EU
	Inget tyder på att Nordens länder kommer att samlas inom EU. Island, Färöarna och Grönland tänker inte söka medlemskap. Norge och Sverige kommer, enligt opinionsmätningarna, att säga nej till EU i folkomröstningarna. Finland går knappast in i EU utan Sverige. Åland blir inte ens vid ett finländskt medlemskap fullvärdig EU-medlem. Danmark har sagt nej till viktiga delar av EU.
	Om politikerna lyssnar på folket, får de dessutom klart besked i fråga om Norden. Enligt den stora undersökning, som Nordiska rådet lät genomföra i april och maj 1993, vill 74 procent av nordborna ha mer nordiskt samarbete, bara 1 procent mindre, 20 procent som i dag och 5 procent "vet ej".
	Nordens folk vill fördjupa samarbetet i Norden och hålla Norden utanför EU, makthavarna vill tvärtom. Denna klyfta mellan folk och folkvalda är oroväckande. Det finns nämligen, enligt den franske professorn Jean-Francois Battail, inga andra länder än de nordiska, där historien har präglats av en så väl fungerande kontakt mellan elit och folk.

bildtext:
Det blir ingen nordisk samling i EU. Flertalet nordiska länder har sagt eller kommer i folkomröstningar att säga nej till EU-anslutning. Nordens folk vill, enligt en stor opinionsmätning, ha mer nordiskt samarbete, inte mindre. Om allt går väl, kommer Norden-svanen att bryta sig ur EU-samarbetet, som regeringarna vill tvinga på Nordens länder och folk. (Teckning: Erik Rune)





Ingen rätt
till utträde

	Om jag inte vill vara medlem i en organisation, kan jag lämna den. Om Sverige inte vill vara medlem i en internationell organisation, exempelvis Europarådet, kan Sverige lämna den. I fallet Europarådet finns stadgar som ger rätt till utträde och reglerar formerna för detta (artikel 7).
	I andra fall gäller medlemskapet eller avtalet under viss tid eller tills Sverige säger upp det med hänvisning till den så kallade Wienkonventionen om traktatsrätt.
	Det finns dock en organisation, vilken är högaktuell i svensk debatt, som inte ger en medlem rätt till utträde, Europeiska unionen (EU). Ett land som går in i EU, har ingen rätt att gå ur.
	Detta är ett av flera bevis för att vår självständighet, suveränitet, går förlorad i EU. Andra bevis är att EU-lagar har direktverkan i ett EU-land, att EU-rätt har företräde framför nationell rätt och att EU har ensamrätt att representera utåt.
Förlorad suveränitet
	EU-lagars direktverkan innebär att förordningar (lagar) som EU:s ministerråd stiftar har direkt och omedelbar verkan i ett medlemsland. Medborgare, företag och medlemsländer är skyldiga att följa dessa lagar och EU:s rättsregler i övrigt, även om de inte finns i landets lagböcker. Denna direktverkansprincip fastställde EU-domstolen redan 1962 i van Gend-domen.
	EU-rättens företräde framför nationell rätt innebär att EU-regler alltid går före medlemsländernas lagar, även grundlagar. Företrädesprincipen fastställde EU-domstolen i Costa-domen 1964.
	EU:s ensamrätt att representera utåt gäller alla områden, där EU har beslutsrätten. På till exempel handelsområdet har EU företrätt medlemsländerna i Gatt-förhandlingarna. EU lägger också under sig nya beslutsområden med hjälp av "gummiparagrafen" 235 i Romfördraget. "Ensamrepresentationsprincipen" fastställde EU-domstolen i ERTA-domen 1970.
EU ett statsbygge
	Det är ingen tillfällighet att Romfördraget med tillägg och EU-rätten ser ut så här. EU är ett statsbygge och har varit det sedan EEC:s bildande 1957. En stat under uppbyggnad ger inget utrymme för utträde eller nationell självständighet inom de områden som faller under unionens jurisdiktion.
	Enligt Romfördraget och Maastrichtfördraget (unionsfördraget) gäller EU-medlemskapet "för evigt". Det är som ett katolskt äktenskap.
	"Detta fördrag har ingåtts på obegränsad tid", slår unionsfördraget fast i artikel Q. Unionsfördraget ger lika lite som USA:s konstitution en delstat/stat rätt att lämna unionen.
Ingen utträdesrätt
	Regeringens Europasekretariat ger i sin frågedatabas följande klara svar på frågan "Kan ett medlemsland lämna EU?"
	"Enligt EU:s grundläggande fördrag är det inte möjligt att gå ur EU. Någon utträdesartikel finns inte i fördragen," säger det.
	Två danska experter på EU-rätt, generaladvokaten vid EU-domstolen Claus Gulmann och advokat Karsten Hagel-Sörensen, beskriver i boken "EF-ret" utträdesproceduren som fördragsändring enligt artikel N 1 och använder Grönland som exempel.
	Wienkonventionen går inte att använda för att säga upp EU-fördragen och lämna EU.
	Beskeden kan inte vara tydligare. Juridiskt finns ingen rätt till utträde. Politiskt kan det däremot vara möjligt.
	EU-anhängarna förtiger, negligerar eller bagatelliserar denna fråga med ord som "det är klart vi får lämna EU " och "vi får väl straffa ut oss" eller så drar de fram fallet Grönland.
Grönland håller inte
	Grönland lämnade EG 1985. Men det håller inte som argument för att Sverige skulle ha rätt till utträde.
	Grönland var inte en stat, utan en del av Danmark.
	Grönland kunde peka på Färöarna. Det hade självstyre, när Danmark blev EG-medlem 1973. Danmarks EG-avtal gav Färöarna rätt att säga nej till EG, vilken det gjorde i den danska folkomröstningen om EG. När Grönland _ sedan det 1979 fått självstyre _ röstade för utträde 1982, kunde det med viss juridisk kraft peka på Färöarna och hävda rätten att stå utanför.
	Grönland lämnade EG efter två års förhandlingar och sedan EG:s ministerråd och parlamenten i varje EG-land hade godkänt utträdet.
	Utträdet var möjligt först sedan EG ändrat Romfördraget i enlighet med artikel 236. Fördragsändringar kräver enhällighet. Ett enskilt EG-land hade kunnat stoppa Grönlands utträde.
	Grönland var ingen stor ekonomisk tillgång för EG. Därför var det relativt okontroversiellt att låta Grönland lämna EG.
Svårt för Sverige
	Det skulle bli svårare eller omöjligt för Sverige att lämna EU.
	Unionsfördraget är federalt förpliktande. Det ger litet utrymme för en delstat att åter bli en självständig stat.
	Sverige är av stort ekonomiskt och strategiskt värde för EU. Sverige skulle bidra med den största medlemsavgiften per invånare. Fattiga EU-länder, som är EU-bidragsmottagare, är därför mindre benägna att låta Sverige utträda _ såvida vi inte betalar bra för detta.
	Ett utträde kräver att alla EU-länder är eniga om detta. Det blir svårare ju fler medlemmar EU har.
Bister verklighet
	Det är inte heller så lätt att "straffa ut sig" ur EU.
	Om Sverige skulle vägra betala medlemsavgiften, skulle EU svara med böter eller andra sanktioner. En av nyheterna med unionsfördraget är att EU kan döma en land till höga böter om det inte följer Unionen lagar, förordningar och domstolsutslag.
	EU skulle knappast låta ett lagbrytande Sverige få lämna EU utan att straffa Sverige med sämre handelsavtal än dagens.
	Enda sätt att lämna EU är att förhandla fram en fördragsändring och ett utträdesavtal. Det räcker inte med att Sveriges riksdag eller folket i en folkomröstning röstar för EU-utträde. EU:s ministerråd, EU:s parlament och alla nationella parlament måste godkänna utträdet innan det kan träda i kraft.

Jörgen Bengtson är HT:s chefredaktör.


	Till detta kommer principen om ömsesidigt erkännande. Denna så kallade Cassis-de-Dijon-princip betyder att om det inte finns gemensamma EU-regler för vissa varor ska EU-länderna ömsesidigt erkänna varandras regler. I praktiken eroderar detta ner den nationella suveräniteten ytterligare. Denna princip fastställde EU-domstolen i Cassis-de-Dijon-domen 1979.


notis 940304

Ingen skugga över
bilhandlare i Forsa

	För en vecka sedan, den 25 februari, skrev vi om en 30-årig hudiksvallskvinna, som hade stämt en bilsäljare i Forsa inför tingsrätten för köpet av en Audi 100.
	Bilsäljaren är en privatperson i Forsa. Det är alltså ingen företag som handlar med begagnade bilar i Forsa, som är stämt för tinget. Ingen skugga över den yrkesmässiga bilhandeln i Forsa, med andra ord.


teckningen 930911
TECKNINGEN
Nästa vecka startar socialdemokraternas partikongress. EG-frågan står i centrum, men den kommer denna kongress inte att ta ställning till slutgiltigt. Partiledningen vill ajournera kongressen till efter det att Sverige har avslutat förhandlingarna med EG och sedan låta samma ombud ta ställning i medlemskapsfrågan. Vilka kort i EG-frågan kommer den återupptagna partikongressen att få välja mellan? Syna Carlssons giv, se sidan fyra i dagens HT!






Här är Ingvar Carlssons giv i EG-frågan (fortsättning på Erik Runes teckning på ledarsidan i dagens HT).





Inlandsbanan
tar terräng

	Inlandsbanan har utvecklats till ett konkurrenskraftigt alternativ för godstransporter i Norrlands inland. Banan genomkorsar 15 kommuner. Dessa äger banan via Inlandsbanan AB (Ibab). Sedan Ibab tog över banan, har godstrafiken ökat kraftigt.
	Utvecklingen på godssidan ser ut att vara stabil, vilket öppnar för en expansion av persontrafiken. Med turisttrafiken på sommaren som komplement kan inlandsbanan bli ett kraftigt näringstillskott för utvecklingen i Norrlands inland.
Kraftig ökning
av godstrafiken
	För tillfället förhandlar Ibab tillsammans med SJ Gods om en stor tranportorder från ett företag, som ska bryta kvartsitmalm en bit norr om Dorotea. Om förhandlingen går i lås, kommer Inlandsbanans godstrafik att vara säkrad för överskådlig framtid, enligt Ibabs verkställande direktör Sven Jernberg.
	SJ Gods har en särskild resultatenhet för Inlandsbanan, vilken har ett utmärkt samarbete med Ibab. Sträckor som tidigare varit olönsamma i SJ:s regi, Ulriksfors_Hoting och Dorotea_Vilhelmina, är åter trafikerade.
	Vagnslasttrafiken mellan Östersund och Arvidsjaur ökade med 25 procent under sommarsäsongen i fjol, en ökning på 45 000 ton jämfört med föregående år. Intresset därefter har varit fortsatt stort.
Flera projekt
i startgroparna
	Flera andra godsprojekt ligger i startgroparna. Dalatåg AB planerar godstransporter Mora_Sveg_Östersund. Massavedstransporter från norra delen av Inlandsbanan via Östersund och in i Norge är ett intressant försök som är i gång. 
	Norska SJ (NSB) har dessutom visat intresse av att köra godstrafik på sträckan Trondheim_Östersund_Gällivare_Narvik. Men för att kunna klara det, måste sträckan Arvidsjaur_Gällivare rustas upp. En sådan upprustning är väl motiverad. Frågan är om den kan ske inom ramen för de nuvarande statliga anslagen.
	En upprustning skulle kunna finansieras på ett samhällsekonomiskt sunt sätt genom att arbetsmarknadsstyrelsen (AMS) driver det som ett projekt för arbetslösa.
	Stödet till Inlandsbanan på 135 miljoner kronor fördelat på fem år är, med tanke på expansionen av godstrafiken och turisttrafikens utveckling, väl investerade slantar. Mycket talar för att verksamheten kan stå på egna ben efter utvärderingen 1996.
Outvecklad
persontrafik
	I dag är det bara sträckan Östersund_Sveg som har persontrafik, och det endast med en tur- och returresa per dag. På frågan från HT varför man inte satsar hårdare på persontrafiken, svarar Lars Grenholm, ekonomiansvarig på Ibab, att länstrafiken i respektive län längs Inlandsbanan sköter dessa transporter och det sker uteslutande med buss.
	Grenholm anser att det måste finnas en efterfrågan innan det är lönt att fundera på en expansion av persontågtrafiken, som i detta fall skulle ske med inte alltför miljövänliga motorvagnar.
	Nils Harvard, verkställande direktör på länstrafiken i Jämtlands län, ser samma fråga från ett annat håll. Han finner ingen mening i att lägga över busstrafik på Inlandsbanan förrän Ibab har presenterat ett konkurrenskraftigt alternativ.
	Så sitter de liksom på var sin kant och väntar på varandra. Visst måste Inlandsbanans persontågtrafik förbättras avsevärt, bland annat när det gäller motorvagnsparken, men en förutsättning för att utveckla den reguljära persontågtrafiken på banan är ju att säljare och köpare av denna trafik hittar varandra.

bildtext
Inlandsbanan är inte endast en kuriös turistupplevelse. Faktum är att godstrafiken har ökat lavinartat. I dag står den för 80 procent av trafiken på Inlandsbanan och expansionen fortsätter. (Foto: Håkan Roden)

tredjeledare 940426

Installera teleslingor i Hudik
	Handikappanpassningen av offentliga lokaler fungerar si och så. De är ofta anpassade för rullstolsbundna eller rörelsehämmade men sällan för den stora, snabbt växande handikappgruppen hörselskadade.
	Hörselskadade är beroende av att det finns teleslingor (T-slingor) och att dessa fungerar. Många lokaler saknar det ena eller andra. I ett HT-reportage i tisdags berättade vi om Bengt-Ivar Larsson. Han kan inte gå på Saga-biografen och sammanträdessalarna i Hudiksvalls kommun, för dessa saknar T-slingor. Han kan inte utnyttja lokalerna i Folkets hus och andra ställen, för där fungerar T-slingorna för dåligt.
	Så här får det inte vara! Kommunen och landstinget måste tillsammans ta ett ansvar för att handikappanpassa lokalerna även för hörselskadade med hörapparat.
	Det behövs en inventering av befintliga teleslingor, återkommande kontroll av T-slingor och tydlig information om var de finns. Vi tror också att det behövs en obligatorisk kontroll av teleslingor, ungefär som det i dag finns av hissar. Dessutom bör det finnas väl synlig signalindikation i lokaler med T-slinga, som visar om den fungerar.




andraledare 940513

Intern avsky mot partiledningen i m

	Moderaternas agerande mot sin riksdagskandidat Björn von der Esch i Sörmland har väckt avsky även inom de egna leden. Senast på onsdagen på debattsidan i Dagens Nyheter kritiserade Fria moderata studentföreningen i Stockholm sina partikamrater för intolerans.
	Bakgrunden är att von der Esch med emfas säger nej till ett svenskt medlemskap i Europeiska unionen samtidigt, som han var tredje namnet på partiets riksdagslista i Sörmland. Detta fick den moderata partiledningen att agera för att moderaterna i Sörmland skulle plocka bort honom från listan, vilket de också gjorde.
	Moderata partiledningen har därmed anammat den demokratiska centralismens princip, vilket var en av grundpelarna i före detta Sovjetunionens beslutsfattande.
	Moderata studentföreningen ifrågasätter förvisso EU-projektet från delvis andra utgångspunkter än HT, men det är bara att instämma i studentförbundets påstående att den moderata partiledningen har gjort EU-medlemskapet till ett överordnat mål.
	Öppenhet, pluralism och tolerans har av den moderata partiledningen ersatts av likriktning, åsiktskontroll och stränga diktat när det gäller medlemmarnas agerande i EU-frågan.
	En som fått nog är Björn von der Esch som nu går ut med en tvärpolitisk riksdagslista i Sörmland, för ett nej till EU. Han kan mycket väl samla de nödvändiga 12 procenten för att ta en riksdagsplats. Vi önskar honom lycka till.






Investeringar
ger framtidstro

	Investeringsviljan i näringslivet är en god indikator på framtidstron i ekonomin. Av detta kan man dra slutsatsen att dagens låga investeringsnivå bottnar i en närmast obefintlig framtidstro, men det är inte hela sanningen. Det finns andra faktorer som påverkar investeringsklimatet.
	Uteblivna investeringar i dag kan bli en bumerang, som slår tillbaka om några år, med ännu högre arbetslöshet och ökande inflation, det vill säga stagflation.
	Regeringen har fortfarande instrument i sin hand att förebygga en sådan situation. Men det kräver att regeringen tar varningssignalerna på allvar.
Investera idag för
avkastning i morgon
	En tydlig varningssignal kommer från Industriförbundet, som noterar att investeringsnivån ligger på en oroväckande låg nivå. Industriförbundet pekar ut den stora osäkerheten i EU-frågan och osäkerheten kring regeringens förmåga att hantera det enorma budgetunderskottet, som huvudorsaker till den låga investeringsviljan.
	Risken är, enligt Industriförbundet, att företagen tar ut framtida vinster genom prisökningar istället för att göra de nödvändiga investeringarna idag, som ska ge avkastning när konjunkturen skjuter fart uppåt igen. En sådan utveckling hotar att blåsa igång en inflationsbrasa.
	En realistisk analys värd att ta på fullaste allvar. Läget i dag är att många industrier fortfarande har marginal till kapacitetstaket och utnyttjar befintliga resurser maximalt. Detta yttrar sig bland annat i ett alltför stort övertidsuttag, vilket varken ger fler arbetstillfällen eller investeringar.
Bankkrisen har
bromsat investeringarna
	Osäkerhet är dock inte den enda förklaringen till den låga investeringsnivån. Nuvarande avskrivningsregler för investeringar och företagens lånemöjligheter är andra faktorer, som påverkar investeringsnivån.
	Industriförbundet konstaterar att krisen på bank- och finansmarknaden och den därpå följande saneringen och rationaliseringen av det finansiella systemet har slagit särskilt hårt mot små- och medelstora företag.
	Omstruktureringar med nedläggningar av små bankkontor och stora personalförändringar har trasat sönder viktiga och känsliga nätverk mellan kreditgivare ocb expansiva företag. När dessa kontakter som i första hand bygger på ett ömsesidigt förtroende är brutna är det mycket svårt för företagen att återupprätta lika goda kontakter och förtroende.
	Detta påverkar naturligtvis investeringsklimatet negativt. Mot bakgrund av dessa effekter är det olyckligt att den förestående försäljningen av Gota bank innehållit så lite diskussioner kring behovet av bättre kreditmöjligheter för företag.
	En försäljning av Gota bank till Nordbanken innebär sannolikt ytterligare hårda omstruktureringar med ännu fler kontorsnedläggningar. Detta förbättrar inte på något sätt det bistra investeringsklimatet, tvärtom.
Öka möjligheten till
direktavskrivningar
	Om regeringen verkligen är angelägen om att skapa bättre förutsättningar för småföretagandet och vill öka investeringarna måste den agera för att öka konkurrensen i banksystemet. Bryt upp bankernas oligopol och Sverige får ett bättre investeringsklimat.
	Dessutom är det viktigt att jämställa avskrivningsregler för stora och små företag, så att de stora företagens möjligheter att göra stora direktavskrivningar på inventarier, motsvaras av en ökad möjlighet för små företag att göra direktavskrivningar.
	Dessa direktavskrivningar kan för småföretagen omfatta produktionsutrustning med kort ekonomisk livslängd, exempelvis datasystem och kontorsmaskiner.
	Dessa regler bör kompletteras med ett system för reservering av vinstmedel, som gynnar investeringar istället för utdelning till aktieägare.
	Regeringen har fortfarande möjligheter att påverka investeringsklimatet i Sverige. Men det förutsätter att den uppmärksammar problemet och tar Industriförbundets varningsord på allvar. Investeringar ger framtidstro.


bildtext
Industriförbundet varnar för att den låga investeringsnivån i Sverige i dag kan leda till både ökad inflation och arbetslöshet. Ökad möjlighet till direktavskrivningar på produktionsutrustning är ett sätt att stimulera investeringar.






Irländsk jul i fred?

	Ska invånarna i Nordirland få fira jul i fred för första gången på 25 år? Ska terroristerna lägga ner vapnen?
	Ja, det är möjligt. Efter ramavtalet mellan Storbritannien och Irland (Eire) i onsdags är fred i sikte.
	Bakom detta "ramavtal för fred" står Storbritanniens regeringschef John Major och hans irländske kollega Albert Reynolds. Nu försöker de samla Nordirlands delade folk bakom avtalet, som stakar ut en väg till fred. Om John Major lyckas med detta, har han säkrat sig själv en välförtjänt plats i historien.
Fredsavtal
för Nordirland
	I ramavtalet förklarar Storbritannien för första gången att det inte har ekonomiskt eller strategiskt intresse av att behålla Nordirland. Provinsens invånare ska avgöra Nordirlands framtid. Eire förklarar sig berett att ge upp sitt territoriella krav på Nordirland.
	Avtalet öppnar för irländsk återförening, men först på lång sikt och sedan en majoritet av Nordirlands invånare har röstat för anslutning till Eire. Så länge invånare vill förbli britter, är Nordirland en del av Storbritannien. Självständighet kan vara ett tredje alternativ för Nordirland.
	Striden i Nordirland mellan nationalister, som vill ha förening med Eire, och unionister eller lojalister, som vill bevara unionen med Storbritannien, är inte över. Den har bara gått in i en ny fas.
	Sedan några dagar sitter alla parter i den nordirländska konflikten och studerar det sjusidiga brittisk-irländska avtalet och överväger om de ska ta emot den utsträckta fredshanden.
Blandade reaktioner
från Nordirland
	Reaktionerna är blandade.
	Ett parti av betydelse, protestantiska Demokratiska unionistpartiet (DUP), har förkastat avtalet. DUP:s ständigt svartvitmålande Ian Paisley anklagar Storbritannien för förräderi och kräver att Nordirland blir en egen stat. Som tur är, företräder DUP bara drygt en fjärdedel av protestanterna.
	Den protestantiska terrororganisationen Ulsters frihetskämpar (UFF) välkomnar inte heller avtalet.
	De två andra protestantiska partierna, Ulsters unionistparti (UUP) och Ulsters folkliga unionistparti (UPUP), är avvaktande positiva till det brittisk-irländska ramavtalet.
	På katolsk sida är det dominerande partiet, Socialdemokratiska och arbetarpartiet (SDLP), positivt till fredsavtalet.
	DUP:s motpart på katolskt och nationalistiskt håll är Sinn Fein, Irländska republikanska armens (IRA:s) politiska gren. Sinn Fein och IRA avvaktar med svar och kräver "klarlägganden" i avtalet. Sinn Feins ledare Gerry Adams och SDLP:s John Hume har en hemlig fredsplan, som de måste värdera i ljuset av ramavtalet.
Problemet är
terroristerna
	Det stora problemet i Irland är som alltid hur extremisterna och särskilt de beväpnade extremisterna agerar och om de accepterar kompromisser.
	Det är relativt lätt att vara optimist om möjligheten att samla en bred partipolitisk majoritet bakom fredsavtalet. Det är svårare att vara lika optimistisk om möjligheten att få skjutglada nationalister (IRA) och unionister (UFF) att lägga ner vapnen.
	Det är sannolikt lättast att få IRA att sluta med terrorism. Men det är fullt möjligt att avtalet splittrar IRA och att en minoritet fortsätter att använda terror som vapen. IRA har splittrats tidigare i sin 75-åriga historia och kan splittras igen.
	Ett problem är UFF, som har svagare band till de protestantiska partierna än IRA till Sinn Fein och är sämre disciplinerat.
Hoppet är att alla
pratar med varandra
	Det som ändå inger optimism är att britter och unionister för första gången är beredda att förhandla med en viktig motpart, som de tidigare inte ville tala med, Sinn Fein och IRA.
	Nordirland får fred i jul, det är tämligen säkert, men blir det fred även 1994? Det är mer osäkert, men det brittisk-irländska ramavtalet gör det i alla fall möjlig att starta en fredsprocess.
	En fredlig lösning kräver att britter och unionister i Nordirland respektive nationalister i Nordirland och Eire kompromissar.
	Kompromissen måste, för att vara hållbar, garantera att irländare inte blir diskriminerade på grund av religion eller social status. Den måste ge utrymme för lokalt självstyre. Den måste bygga på stabila majoritetsbeslut i Nordirland och Eire.
	Nu finns chans att göra slut på inbördeskriget och säkra freden, som Irland varken har haft före eller efter öns delning 1921. Folket vill inte ha kriget, nu måste soldaterna lägga ner vapnen.






Israel måste
kompromissa

	Hur är det möjligt att en judisk bosättare i uniform med automatvapen och handgranater kan ta sig förbi israeliska soldater utanför en moske och mörda bedjande, försvarslösa människor?
	Den frågan ställer sig många efter den USA-födde, judiske bosättaren och läkaren Baruch Goldsteins massmord på muslimer i staden Hebron på Västbanken i fredags. Totalt dog omkring cirka 60 personer i massakern. Hundratals personer blev skadade.
Massakern i Hebron
medveten provokation
	Blodbadet i Hebron är det värsta sedan Israel ockuperade Västbanken, Goldstein den värste massmördaren i Israels historia.
	Blodbadet kommer i ett kritiskt skede av fredsprocessen och på den religiöst känsligaste platsen på Västbanken, där Bibelns Abraham sägs vara begraven. Hebron är en helig plats för framför allt muslimer men också för judar och i viss mån även för kristna.
	Den som vill stoppa fredsprocessen mellan den judiska staten Israel och den muslimskt dominerade palestinska nationen, kan knappast välja en "bättre" plats utanför Jerusalem än just Hebron.
	Baruch Goldstein visste vad han gjorde. Han var sedan lång tid aktiv i den rasistiska extremistorganisationen Kach. Folk i Goldsteins omgivning vittnar om att han inte var en galning.
	Massakern är _ som enslingsverk eller välorganiserat terrordåd _ en medveten provokation. Den är ett effektivt sätt att röra upp känslor och få dessa att ta över från förnuftet i fredsprocessen.
Massakern på palestinier
kan stoppa fredsprocessen
	Massakern i Hebron riskerar att torpedera freden, vilket är vad religiöst och nationalistiskt fanatiska judar och araber önskar. Judiska och palestinska extremister kan ta till vilka medel som helst för att stoppa utvecklingen mot fred, även massmord.
	Den judiske bosättarens fruktansvärda illdåd var sannolikt inget vansinnighetsdåd, utan en väl kalkylerad terrorhandling. Då hjälper det inte att den israeliska regeringen tar avstånd från dådet.
	Regeringen i Jerusalem måste visa handling.
Israel måste visa
större kompromissvilja
	Regeringen måste snabbt och resolut sätta stopp för judiska extremister och terrorister, som tar till våld mot palestinier och andra. Regeringen måste också se till att palestinier under israelisk överhöghet får leva i fred och säkerhet.
	Detta kräver israeliska eftergifter i förhandlingarna med Palestinska befrielseorganisationen (PLO). Israel måste bygga upp förtroende hos de många palestinier, som israelisk kompromisslöshet och judisk extremism driver i armarna på palestinsk extremism och muslimsk fundamentalism.
	Israel gjorde en principiellt viktig eftergift, när staten erkände palestinierna som folk och började förhandla med PLO om fred och självstyre. När förhandlingarna väl kom igång var dock inte israelerna villiga att göra några större eftergifter.
Dra tillbaka
judiska bosättningar
	En brist i fredsavtalet mellan Israel och PLO är att de judiska bosättningarna får vara kvar i Gazaremsan och Jeriko, som ska få palestinskt självstyre. När Israel återlämnade Sinai till Egypten, utrymde Israel de judiska bosättningarna i Sinai med milt våld.
	Judiska bosättningar på ockuperad mark är kolonialism, som strider mot folkrätten. De gör det också svårt att sluta fred, även om enstaka bosättningar, som är viktiga för försvaret av Israel, kan vara fredsfrämjande.
	Israel bör utrymma de judiska bosättningarna i Gaza och Jeriko, stoppa varje utbyggnad av bosättningarna på Västbanken och avväpna nybyggarna. Skyddet av muslimska helgedomar måste bli bättre. Israel bör också frige fängslade palestinier.
	En utrymning av judiska bosättningar i Gaza och Jeriko _ i likhet med Sinai _ hindrar inte att judar kan bo kvar i dessa områden, men då som "vanliga" medborgare, inte som kolonisatörer.

bildtext:
Morden på bedjande muslimer i Hebron riskerar att skjuta freden i sank. Israel måste nu försöka bygga upp förtroende hos palestinierna genom att avväpna nybyggarna på Västbanken och utrymma de judiska bosättningarna i Gaza och Jeriko.





Ja till bron i
praktiken nej

	Vattendomstolens ja till Öresundsbron är lika mycket ett nej.
	Vattendomstolens villkorade ja är i praktiken ett nej, om regeringen ska följa riksdagens brobeslut om nollösning för miljön och fullständig avgiftsfinansiering av bron.
Vattendomstolen mot
alla tre broalternativ
	Vattendomstolen underkänner Danmarks tre alternativ till väg- och järnvägsbro över Öresund, eftersom de hindrar vattenflödet och därmed salt- och syretillförseln från Kattegatt till Östersjön.
	Domstolen kräver en nollösning. Bron får inte bromsa vattenflödet, sedimentspillet från grävningarna måste understiga fem procent, slammet under grävningarna måste bli mindre.
	Vattendomstolens villkor för att godkänna en bro är att den får en ny och dyr utformning på dansk sida, som garanterar en nollösning.
	Koncessionsnämnden för miljöskydd, som till skillnad från vattendomstolen gör en mer omfattande miljöprövning, sade tidigare i år nej till bron på tre viktiga punkter. Andra tunga remissinstanser har också gjort tummer ner för bron.
Öresundsbro omöjlig
förena med god miljö
	Östersjöns havsmiljö är mycket känslig. Om salthalten eller vattenströmmarna minskar ytterligare, förändrar det förutsättningarna för liv i Östersjön. Saltrika vattenströmmar och klart vatten är till exempel livsavgörande för torsken.
	Även om det är möjligt att bygga en bro som uppfyller kraven på nollösning, är det omöjligt att begränsa vägtrafiken på bron så den inte ytterligare förstör miljön. I söndags varnade ledande företrädare för miljöorganisationerna i Finland, Estland, Lettland, Litauen, Polen och Tyskland för effekterna av en vägbro.
	"En bro över Öresund hotar ekosystemet i hela Östersjön och ökar vägtrafiken och dess miljöproblem, vilket också drabbar Östersjön", skriver miljövännerna på debattplats i Dagens Nyheter.
Sverige-Danmark har
ingen rätt att bygga bron
	Öresundsbron har blivit en svensk-dansk fråga, trots att den lika mycket är en angelägenhet för övriga länder runt Östersjön. Dessa sju länder har dock ingen rätt att stoppa bron fast de i högsta grad är berörda av brons miljöeffekter.
	Detta är otillständigt! Miljöföreträdarna från de sex östersjöstaterna skriver i DN att Sverige och Danmark "har ingen rätt att äventyra vår gemensamma tillgång Östersjön."
	Det är så sant. Sverige och Danmark har ingen rätt att på egen hand riskera Östersjöns framtid.
Omoraliskt och
oekonomiskt med bro
	Sveriges regering har ingen moralisk rätt att säga ja till en bro över Öresund, som påverkar miljön i sju stater, vilka inte har något formell rätt att stoppa bron.
	Sveriges regering har inte heller ekonomisk rätt att säga ja till bron, eftersom riksdagens brobeslut förutsätter en trafikvolym på 10 000 fordon per dygn. En studie från Transek, som s-regeringen beställde men hemlighöll till efter brobeslutet, visar att det krävs låga broavgifter och cirka 30 000 fordon per dygn för att göra bron lönsam. Riksdagsbeslutet utgår från en avgift på 160 kronor per bil, vilket bara ger 5 700 fordon per dygn, enligt Transek.
	Regeringen har inte heller ekologisk rätt att säga ja till bron, eftersom den innebär ökad miljöförstöring lokalt och regionalt.
Centern måste lämna
regeringen vid ja till bron
	Den föreslagna Öresundsbron är omoralisk, oekonomisk och oekologisk. Därav följer den logiska slutsatsen att regeringen måste säga nej till en väg- och järnvägsbro över Öresund.
	Miljöbelastningen måste minska i Öresundsregionen och Östersjön. Det är bara möjligt att uppnå med andra trafiklösningar än en vägbro. Det som ligger närmast till hands är en borrad järnvägstunnel under Öresund och miljövänliga färjor.
	Nu återstår för regeringen att miljöpröva bron. I centrum står centerpartiet, som säger nej till bron av bland annat miljöskäl.
	Som trovärdigt miljöparti kan centern inte rösta ja till en vägbro över Öresund. Som trovärdigt centerparti kan det inte sitta kvar i en regering, som säger ja till ett nytt "Barsebäck 2", inte ens om centerstatsråden reserverar sig mot beslutet i regeringen.
	Frågan är då om Carl Bildt (m) är beredd att spräcka regeringen på en fråga, där centern tar strid för miljön och sin själ?

bildtext:
Kommunikationsminister Mats Odell (kds) och broanhängarna i regeringen klamrar sig fast vid en vägbro över Öresund, som är ett ekologiskt och ekonomiskt omöjligt projekt. Regeringen gör bäst i att satsa pengarna på en miljövänlig och billig järnvägstunnel.






Ja-sidan avancerar

	I snart två år har motståndarna till svenskt EU-medlemskap varit fler än anhängarna. I varje Sifo- och SCB-undersökning sedan maj 1992 har EU-motståndarna varit i majoritet.
	Vid årsskiftet skedde en kraftig opinionsförändring, tillfällig eller permanent, som Göteborgs-Posten redovisade på söndagen i en Sifo-mätning utförd förra veckan.
EU-motståndarna har
tappat till ja-sidan
	I Sifos nya mätning av EU-opinionen tar EU-anhängarna igen förlorad terräng. Nu väger det nästan jämnt mellan ja och nej.
	Nej-sidans övertag har på en månad minskat från 18 till 8 procentenheter. I december sade 46 procent att de skulle rösta nej till EG/EU och 28 procent ja i en folkomröstning. I januari 1994 säger 39 procent nej och 34 procent ja. Andelen osäkra ("vet ej") är 26 respektive 27 procent.
	EU-anhängarna har blivit fler både bland män och kvinnor. Bland männen är i dag ja-sägarna i majoritet. 42 procent säger ja (+8 procentenheter från december), 36 procent nej (-7) och 22 procent "vet ej" (-2). Kvinnorna är EU-kritiska. 42 procent säger nej (-7), 27 procent ja (+9) och 32 procent "vet ej" (-1).
Opinionsförändring
inom flera partier
	Opinionsförändringen speglar sig också i hur människor med olika partisympatier ser på svenskt EU-medlemskap.
	Tidigare har bara två av sex partier som är för EU-medlemskap _ moderata samlingspartiet och folkpartiet liberalerna _ gått i takt med sina väljare. Nu gör ytterligare ett ja-parti detta, ny demokrati. Inom centerpartiet, kristdemokratiska samhällspartiet och socialdemokraterna har nej-sidans stora försprång minskat.
	De två partier som är mot EU-anslutning, vänsterpartiet och miljöpartiet de gröna, har inget problem med den interna opinionen. Här tycker väljare och partitopp lika.
	Ja- och nej-rösterna inom partierna fördelar sig enligt följande: ny demokrati 54 procent ja och 32 procent nej, moderaterna 75_7, kds 34_42, folkpartiet 57_19, centern 32_44, miljöpartiet 16_78, socialdemokraterna 22_50 och vänsterpartiet 13_66.
Förhandlingar och
ekonomi påverkar
	Det har skett en opinionsskräll i synen på EU inom loppet av en månad. Vad beror det på?
	Det beror sannolikt främst på att regeringen och ja-sidan har lyckats marknadsföra ett "sammanbrott" i EU-förhandlingarna dagarna före jul som ett "genombrott".
	Andra faktorer som påverkar ja-sidan positivt är uppgången i svensk ekonomi och EES-avtalet, som allmänt framställs i positiv dager och därmed också ger EU en mer positiv framtoning.
	"Genombrottet" i EU-förhandlingarna den 21 december 1993 var inget genombrott. Det var ett sammanbrott, om vi jämför vad Sverige fick med vad vi krävde. Men det har folk inte klart för sig.
Viktigt avslöja så kallade
förhandlingsframgångar
	Sverige krävde i anslutning till EU-ansökan 1991 bevarad neutralitetspolitik. Det blev inte mycket av detta. I uppgörelsen den 21 december accepterar Sverige "i sin helhet och utan reservationer" EU:s utrikes- och säkerhetspolitik. Sverige får inte som Danmark undantag från EU:s militära samarbete.
	Sverige krävde långtgående undantag på miljöområdet. Det blev inga permanenta undantag, bara fyraåriga övergångsperioder.
	Sverige krävde bibehållen alkoholpolitik. Det blev sönderslagen alkoholpolitik. Sverige måste ge upp fyra av fem alkoholmonopol, slopa gränskontrollen och acceptera EU:s införselregler för alkohol: 10 liter sprit, 90 liter vin och 110 liter öl per person.
	Det är inte ens säkert att vi får behålla försäljningsmonpolet (Systembolaget). Det avgör ytterst EU-domstolen. Enda permanenta undantag Sverige fick var snuset.
	Om nej-sidan inte förmår avslöja "förhandlingsframgångarna" _ det blir mer av den varan framöver _ blir det svårt att byta ja-sidans offensiv och vinna folkomröstningen, i synnerhet om den kommer redan i juni. EU-anhängarna kommer inte att dra sig för att manipulera demokratin, vilket en folkomröstning med kort varsel utan resurser till kritisk opinionsbildning innebär.

bildtext:
I Göteborgs-Postens senaste Sifo-mätning knappar ja-sidan in på EU-motståndarnas stora försprång. Om nej-sidan inte förmår avslöja "genombrotten" i EU-förhandlingarna, när dessa snarare är sammanbrott än genombrott, får den svårt att vinna folkomröstningen.





Jaga
jämförpriser!

	Svenska konsumenter är prismedvetna. Allt fler tittar på prislappar, jämför priser, läser innehållsdeklarationer och värderar kvalitetsskillnader innan de gör sitt köp.
	Så ska en god konsument fungera i en marknadsekonomi. 
Prisinformationen
central i marknadsekonomi
	Pris- och varuuppgifter, innehålls- och kvalitetsdeklarationer är centrala för att konsumenter ska kunna fatta rationella beslut, vare sig det handlar om att köpa köttbullar eller kylskåp.
	Den viktigaste informationen är priset. Det finns en lag, som stadgar att butikerna ska ange en varas pris både inne i butiken och i skyltfönster och att livsmedelsaffärer ska ha jämförpriser.
	Denna prisinformationslag är viktig, dels för att den gör konsumenterna till mer rationella aktörer på marknaden, dels för att den gör marknaden mer effektiv.
Tre av fyra konsumenter
tittar på jämförpriser
	Konsumenterna uppskattar att det finns en lag, som gör att det finns prislappar på varor i skyltfönster och jämförpriser på varor i mataffärer. Alla handlare är inte fullt lika förtjusta i att behöva redovisa priserna så öppet. En del politiker, företrädesvis m- och fp-märkta, säger nej till detaljerad prisinformation i lag.
	Tre av fyra konsumenter tittar på jämförpriset när de handlar i butikerna, visar en undersökning av statistiska centralbyrån, som omfattar 1 200 butikskunder och är beställd av konsumentverket.
	"Det här bevisar att jämförpriserna fyller en viktig funktion och att användningen av dem ökar", säger konsumentverkets Kerstin Kjellman i SvD.
	Så längt är allt väl. Men från och med i år har ett orosmoln dykt upp på den konsumentpolitiska himlen: Europeiska unionen (EU).
EU-förbud mot
svenska jämförpriser
	Europeiska unionen tvingar, via EES-avtalet, Sverige att ge upp det omfattande systemet med jämförpriser. Drycker, torra varor och mejeriprodukter är enligt EES undantagna från jämförpriser, om de är förpackade i flaskor, burkar eller kartonger av EU-bestämda storlekar.
	Systemet med jämförpriser kommer att bli ihåligt, eftersom kunden i fortsättningen måste hålla reda på två parallella system, varnar Kerstin Kjellman.
	Jämförpriser sparar stora belopp åt konsumenterna. 
	"Om man skulle räkna ihop alla de möjliga vinsterna för alla konsumenter, så hamnar man på mångmiljardbelopp", säger hon.
	Huvudargumentet mot jämförpriser, att de kostar butikerna för mycket, är ihåligt. Handlarna i SCB:s undersökning håller inte med.
Sverige måste
stå på sig mot EU
	EU hindrar Sverige att behålla dagens prisinformationslag, som bland annat stadgar jämförpriser på nästan alla varor i en livsmedelsbutik.
	EU kan dock inte hindra att handlare frivilligt sätter ut jämförpriser. Problemet är att bara tre fjärdedelar av handlarna vill det, enligt SCB:s undersökning. Fjorton procent tänker helt sluta med jämförpriser. En tiondel tänker delvis sluta med dem.
	Konsumentverket varnar för att nya importvaror kan leda till ändrade attityder och ännu färre jämförprismärkta varor.
	EES-avtalet leder alltså till sämre prisinformation, om inte kunderna ställer hårda krav på handlarna och Sverige på EU. Bäst är att Sverige fortsätter visa vägen för EU-länderna och vägrar gå med på den underminering av konsumenträtten och marknadsekonomin, som EU:s regler innebär.
	Konsumentverket gör rätt i som försvarar jämförpriserna och jagar både handlare, riksdag/regering och EU för att behålla dem.
	Vad konsumenterna behöver är mer av jämförpriser och annan prisinformation, inte mindre!

bildtext:
Konsumenterna tjänar på jämförpriser. Konsumentverket applåderar att tre svenskar av fyra tittar på jämförpriser, enligt en SCB-undersökning, men oroar sig för att EU via EES-avtalet tvingar Sverige att avveckla jämförpriser på vissa varor. Vi får inte acceptera att EES-avtal eller EU-medlemskap ger svenskarna sämre konsumentskydd, hälsskydd och miljö!





Järnvägen är
bästa vägen

	En övergång till ett miljövänligt och energisnålt trafiksystem i Sverige diskvalificerar dagens transporter på väg och med flyg, visar en aktuell studie från konsultföretaget Envitrak.
	Järnvägstrafik och spårvagnar är ur miljö- och energisynpunkt de enda tänkbara alternativen i framtiden. Trots detta kommer transporter på vägar och med flyg att finnas kvar och eventuellt öka i omfattning.
	Detta låter ju helt galet med tanke på miljöproblemen och det ständigt ökande miljömedvetandet i samhället. Orsaken är att människan är bekväm, vill vinna tid och hela tiden strävar efter att öka sin frihet. Därför kommer vi att få leva med väg- och flygtransporter också i framtiden.
Mera järnväg
och renare motorer
	Men det går faktiskt att utnyttja medborgarnas miljömedvetande till att göra mycket stora förändringar till det bättre i transportsystemet.
	Morgondagens trafiksystem, som är på väg in i kretsloppssamhället, står inför två stora uppgifter: Det handlar om en massiv satsning på att rena utsläppen från väg- och flygtrafik och en stegvis övergång till spårburen trafik på bred front.
	Dessa åtgärder bör emellertid inte ställas mot varandra. Avsevärt renare förbränningsmotorer kan inte konkurrera med spårburen trafik, vare sig när det gäller miljövänlighet eller resursförbrukning, varför en stegvis övergång till spårburen trafik är ett måste.
Vägtrafiken har
kommit billigt undan
	Utvecklingen har tyvärr slagit in på en farlig väg. I takt med den ökade ekonomiska tillväxten har de miljöfarliga person- och godstransporterna stadigt ökat. Ökningen av lastbilstrafiken har varit dramatisk, och denna ökning har skett på bekostnad av järnvägstransporterna.
	Förklaringar till detta är att lastbilstrafiken kommit alltför billigt undan miljökonsekvenserna av sin verksamhet och att järnvägstransporterna inte varit tillräckligt konkurrenskraftiga ,när det gäller teknik, organisation och kostnader. Medan andra verksamheter i samhället har minskat sin energiförbrukning och utsläpp av miljöföroreningar, har vägtrafiken bara ökat desamma.
Vägtrafiken kan inte
konkurrera på miljösidan
	Konsultföretaget Envitrak visar i en omfattande undersökning av miljöpåverkan och energiförbrukning för olika trafikslag, att vägtrafik och flyg inte på något sätt kan konkurrera med järnvägstransporter.
	För persontrafik är energiförbrukningen tio gånger större med flyg än med järnväg. Persontransport med bil förbrukar sex gånger mer energi än tåget.
	Vägtrafiken står för en dominerande andel av de vanligaste luftföroreningarna med undantag av svaveloxider. De vanligaste luftföroreningarna är kolmonoxid, kolväten, kväveoxider och koldioxid. Beträffande koldioxidutsläppen står inrikesflyget i en särklass, när det gäller utsläpp per personkilometer.
	Varje år släpper vägtrafiken ut 14 000 000 ton koldioxid och flyget 800 000 ton koldioxid. Koldioxidutsläppen förväntas öka med två procent per år under hela nittiotalet, vilket är en mycket oroande utveckling, som kräver resoluta åtgärder.
Ett pedagogiskt
Norrlandsexempel
	För att på ett relevant och rättvisande sätt visa på skillnader mellan vägtrafik och järnvägstrafik har Envitrak i sin undersökning utarbetat ett antal konkreta exempel. Jämförelsen gäller långväga persontrafik, stadstrafik och godstrafik. Samtliga exempel talar entydigt till järnvägstrafikens fördel.
	Godstrafikexemplet är särskilt intressant för Norrlandslänen, eftersom det granskar transport av rundvirke från inlandet till kustens massa- och sågverksindustrier.
	Den sträcka som Envitrak har undersökt är Furudal_Gävle Korsnäsverken. Resultatet visar att energiförbrukningen är tre gånger högre med lastbilstrafik än med en kombination av järnvägstrafik och framkörning med lastbil. Ur miljösynpunkt är järnvägsalternativet helt överlägset.
	Enivtraks undersökning talar sitt tydliga språk. Om regering och riksdag menar allvar med kretsloppstanken, är det nödvändigt att storsatsa på järnvägen och andra spårburna alternativ.

bildtext
Ur miljö- och energisynpunkt är järnväg och andra spårburna alternativ vida överlägsna väg- och flygtrafik, visar en utredning från konsultföretaget Envitrak. Bilden visar den svenska succen X-2000.






Jeltsin bäddade
för fascisterna

	President Boris Jeltsin har bäddat för fascisten och ultranationalisten Vladimir Zjirinovskijs och kommunisternas seger i söndagens ryska parlamentsval. Jeltsins ekonomiska chockterapi har drivit arbetslösa, fattiga och förnedrade ryssar i händerna på fascister, kommunister och ultranationalister.
Extremisterna
valets vinnare
	Ryska valet blev en chock för de flesta. Extremister till höger och vänster triumferade. Mittenpartier och nyliberala partier (reformister) gjorde ett dåligt val.
	Valets ena stora vinnare är Liberaldemokratiska partiet, som varken är liberalt eller demokratiskt utan fascistiskt och ultranationalistiskt. Liberaldemokraternas ledare Vladimir Zjirinovskij går stärkt ur valet.
	Den andra vinnaren är Ryska federationens kommunistparti under Gennadij Ziuganov. I sitt släptåg har han Agrarpartiet, som rymmer många medlemmar från olika förbjudna kommunistpartier.
	Valets två förlorare är nyliberala och mittenorienterade partier.
	De tre nyliberala partierna (reformisterna) _ Rysslands val, Ryska rörelsen för demokratiska reformer och Partiet för rysk enighet och samförstånd _ gjorde sämra val än väntat.
	Mittenpartierna _ Demokratiska partiet, Medborgarunionen och Javlinskij-Boldyrev-Lukin-blocket, även kallat Jabloko-blocket _ gjorde än sämre val.
Svårt att överblicka
valets totala effekter
	Det går ännu inte att överblicka parlamentsvalets totala effekter, dels för att redovisade resultat bara rör en del av parlamentet och inte alla valdistrikt, dels för att det tar tid att formera politiska allianser i politiken.
	Rysslands nya federala parlament består av en andra kammare (statsduma) och en första kammare (federationsråd). Hälften av ledamöterna i statsduman väljs i proportionella val som i Sverige. Hälften av ledamöterna i statsduman och alla i federationsrådet väljs i majoritetsval i enmansvalkretsar som i USA.
	Det är inte säkert att extremisterna har nått samma framgång i enmansvalkretsarna, där "enmanspartier" som Zjirinovskij inte kan ge så mycket draghjälp åt lokala kandidater.
Författningen gör
Jeltsin till ny tsar
	Det enda helt säkra resultatet är att väljarna godkände den nya författningen, som gör Ryssland till en stark presidentmakt. På den här punkten har Boris Jeltsin fått precis som han ville.
	Samtidigt som ryssarna säger ja till en stark presidentmakt och president Jeltsin, säger de nej till Jeltsins parlamentskandidater.
	Protesterna mot den nya författningen har kommit från främst mittenpartier och kommunister. Nyliberaler (reformister), opinionen i västvärlden samt fascister och ultranationalister har applåderat författningen, om än av olika skäl.
	Nyliberaler och västvärlden ser den som ett sätt att stärka Jeltsin och skynda på reformerna, fascister och ultranationalister som ett sätt att ge Ryssland en stark ledare, en ny tsar.
	Författningen ger Jeltsin mer makt än vad någon enskild stats- eller regeringschef i västvärlden har. Den gör honom till en modern tsar.
Jeltsin bäddade för
fascisten Zjirinovskij
	President Jeltsins ekonomiska chockterapi har drivit fattiga, förtvivlade och förnedrade ryssar i händerna på rödbruna politiker och partier _ fascister, kommunister och ultranationalister. Jeltsin har med en auktoritär och nyliberalt doktrinär politik berett väg för andra auktoritära och doktrinära ledare.
	Farligaste av dem är Vladimir Zjirinovskij, som hetsar mot judar, vill införliva tidigare sovjetrepubliker med Ryssland, återta Finland, göra Ryssland till supermakt och införa ståndsrätt.
	Vladimir Zjirinovskij är inte en pajas. Han är verklighet sedan presidentvalet 1991, då han kom trea. Nästa presidentval, som blir senast 1996, räknar Zjirinovskij med att vinna.
	Detta bör president Jeltsin och hans regering kunna stoppa, men då måste de tänka om i den ekonomiska politiken, börja föra en socialt ansvarskännande politik och bygga allianser med den politiska mitten.
	Om Jeltsin istället fortsätter att vandra längs den inslagna "enda vägens politik", är risken stor att den slutar i ett fascistiskt_nationalistiskt Machtubernamhe.

bildtext:
Rysslands nya författning ger president Boris Jeltsin mer makt än någon stats- eller regeringschef i en västlig demokrati. Om inte Jeltsin bygger breda politiska allianser, för att kontra fascisternas och kommunisternas framgång i parlamentsvalet, är risken stor att nationalistiska och rödbruna krafter tar över.





Jeltsin vann
_ och förlorade

	Den nya oktoberrevolutionen misslyckades, 76 år efter den framgångsrika oktoberrevolutionen som förde kommunisterna till makten i Ryssland.
	President Boris Jeltsin vann slaget om Moskva men förlorade i respekt, när blod flöt på Moskvas gator och stadens centrum blev till slagfält.
Inbördeskrig i
centrala Moskva
	Till sist kom den konfrontation mellan president Jeltsin och parlamentet, som båda sidors oförsonlighet gjorde oundviklig: inbördeskrig i centrala Moskva.
	På måndagen satte president Jeltsin in pansar och elitsoldater mot revoltörerna och blåste bokstavligt talat ut Vita huset, sätet för parlamentet. Det stod på måndagen i lågor. Vita husets ledande revoltörer _ anförda av talman Ruslan Chasbulatov och vicepresident Alexander Rutskoj _ kapitulerade.
	Revoltörerna _ en osannolik samling av stalinister, fascister, tsarister, nationalister och Jeltsin-kritiska demokrater _ var därmed i praktiken krossade, även om skotten fortsatte att eka i moskvanatten. Jeltsintrogna armeförband och säkerhetsstyrkor bekämpade krypskyttar i centrala Moskva lågt efter kapitulationen.
	Ingen vet ännu hur många som har fått panta med sina liv under de två revolutionsdagarna. En siffra som nämns är 500 människor.
Våldsamma upplösningen
nederlag för Boris Jeltsin
	Det var helgens revolt _ då en mobb anförd av Alexander Rutskoj manade till ockupation av TV-huset som svar på president Jeltsins statskupp två veckor tidigare _ som utlöste måndagens blodiga reaktion.
	Båda sidor bär ansvar för den våldsamma upplösningen. Både parlament och president har hävdat sin legala rätt att styra landet. Ingen ville kompromissa.
	Den ryska kyrkans medlingsförsök bröt inte dödläget. En möjlig väg hade annars varit parlaments- och presidentval samma dag. Detta föreslog författningsdomstolens ordförande Valerij Zorkin, 62 av 88 delstater och regioner samt kyrkliga ledare. Jeltsin lät sig inte bevekas.
	En bra kompromiss hade kunnat rädda liv, bespara Jeltsin blod på händerna och lära ryssarna att demokrati innebär kompromisser. Nu blev lösningen naket våld, undantagstillstånd, organisationsförbud, stoppad tidningsutgivning och total kontroll av radio och TV, vilket är ett nederlag för Rysslands demokratiska utveckling och får bilden av Boris Jeltsin som demokrat att blekna.
Fortsatt sönderfall
att vänta i Ryssland
	Omvärlden sluter som en man upp bakom Boris Jeltsin och hans militära lösning på maktkampen i Moskva. Omvärlden ser inte att en stor del av striden mellan president och parlament rör ekonomi.
	Omvärlden ser inte att massornas stöd till Jeltsin uteblev. Den ser inte att bakom detta bristande stöd ligger ett utbrett missnöje med Jeltsins nyliberala chockterapi, som haft en destruktiv inverkan på normsystemet, ökat den sociala nöden och inte gett Ryssland de lagar som behövs i en marknadsekonomi.
	Ryssar i allmänhet har förhållit sig avvaktande till händelserna i maktens centrum. I periferin har lokala och regionala ledare stärkt sina positioner på centralmaktens bekostnad.
	President Boris Jeltsin har visserligen centralmakten under kontroll och militärernas stöd. Men centralmakten i Moskva kontrollerar inte längre alla Rysslands 88 delstater och regioner. Makten glider allt mer ur Jeltsins händer och över i militärernas och regionala ledares händer.
	Boris Jeltsin vann slaget om Moskva, men kanske förlorade han samtidigt slaget om Ryssland.
	Osäkerheten är större än någonsin, men ett verkar sorgligt säkert: sönderfallet fortsätter.

bildtext
President Jeltsin vann slaget om Moskva. Revoltörerna som kontrollerade Vita huset och under en tid tog över TV-huset har kapitulerat. Det betyder dock inte att Jeltsin har makten. Den glider allt mer över i militärernas och regionala ledares händer.


andraledare 931201

Jeltsins parti hotar centern

	Statsminister Carl Bildt, tillika ordförande för högerinternationalen Internationella demokratiska unionen (IDU), har besökt Ryssland.
	Under besöket gav Carl Bildt öppet stöd till det nyliberala partiet Rysslands val, som står president Boris Jeltsin nära. Statsminister Carl Bildt bör vara försiktig med att demokratiauktorisera partier, i synnerhet när det gäller ett parti som Rysslands val, som IDU inte anser vara tillräckligt stabilt och moget för att bli IDU-medlem.
	Rysslands val och kretsarna kring Boris Jeltsin bildar definitivt inte det bålverk mot diktatur och för demokrati, som Carl Bildt vill göra dem till. Boris Jeltsin är i praktiken Rysslands diktator och agerar tyvärr i leninistisk eller tsaristisk anda som en sådan.
	Boris Jeltsin har låtit fängsla oppositionella, förbjuda partier och hindra tidningar att komma ut. Han hotar politiker som kritiserar förslaget till ny konstitution eller kritiserar regeringen.
	En av Boris Jeltsins närmaste män, förste vice premiärminister Vladimir Sjumeiko, kräver att den centrala valkommissionen ska förbjuda bland annat Demokratiska partiet, som är närstående centerpartiet i Sverige. Sjumeiko motiverar kravet med att Demokratiska partiet har kritiserat förslaget till ny konstitution, bland annat för att förslaget ger presidenten för stor makt.
	Kritiken mot konstitutionsförslaget är omfattande. Samtidigt som ryssarna går till parlamentsval den 12 december i år ska de i en folkomröstning ta ställning till den nya författningen.
	Det är självklart att man i en demokrati måste få kritisera ett författningsförslag och inför en folkomröstning förorda ett nej.
	De som vill förbjuda laglydiga partier, som går emot maktens syn på tingens ordning, har inte förstått vad demokrati är. Det vore kanske bättre om Carl Bildt lärde sina ryska partikamrater vad demokrati är istället för att stödja ett parti, som har ledande företrädare som vill förbjuda ett ryskt centerparti och censurera partiinformation i TV!



tredjeledare 940511

Jonäng har svårt med demokratin

	Centerpolitikern Gunnel Jonäng är för EU-medlemskap. Hon glädjer sig åt centerstämmans ja till EU. Men i glädjen förnekar hon att hennes eget partidistrikt har sagt nej till EU, och det med eftertryck.
	I HT den 11 maj säger Jonäng att det inte går att säga att centern i Gävleborg har sagt nej till EU, eftersom så få deltog i medlemsomröstningen om EU. Som sakupplysning vill vi meddela följande:
	1. I Gävleborgscenterns medlemsomröstning om EU deltog 29,3 procent av medlemmarna (2 157 personer), hela 27 procent fler än i förra årets medlemsomröstning om kandidater på valsedlarna. I EU-omröstningen röstade 73 procent nej till medlemskap, 27 procent ja. Vi hörde varken Jonäng eller andra EU-förespråkare i centerdistriktet, som klagade på att det var för få som deltog i kandidatomröstningen.
	2. Gävleborgscenterns distriktsstämma i Alfta den 17 april sade efter en lång debatt nej till EU-medlemskap. I omröstningen röstade 68 procent (116 ombud) nej och 32 procent ja (54 ombud).
	3. Gävleborgscenterns ombud på riksstämman i Stockholm den 8 maj företrädde sina medlemmar på ett föredömligt sätt. I omröstningen röstade 73 procent (8 ombud) nej och 27 procent (3 ombud) ja.
	Gävleborgscentern har som enda c-distrikt tagit ställning till EU på grundval av medlemsomröstning och stämmobeslut. Om övriga distrikt hade genomfört medlemsomröstningar och låtit dessa ligga till grund för ombudens röstande på centerns extrastämma i Stockholm, hade centern sagt nej till EU.




svar på ordet fritt 940209

Jörgen Bengtson svarar
	Jerker Hammarberg har mardrömmar om Sverige efter ett nej till EU-medlemskap och vad ett fåtal EU-kritiska chefredaktörer skriver. Jag rekommenderar her Hammarberg att ta ett rejält glas varm mjölk före sänggående. Det brukar hjälpa mot mardrömmar.
Jörgen Bengtson
chefredaktör




Kanadas
eskimåer
startar eget

	För tolv år sedan frågade jag en kanadensisk diplomat i Sverige om Kanadas inuiter (eskimåer) och indianer i norra Kanada (NWT) skulle få självstyre som Grönland just fått. I NWT bodde då 46 000 människor. Diplomaten tittade på mig, skakade på huvudet och svarade att det går inte, det bor för få där.
	Det visade sig gå alldeles utmärkt _ i östra NWT med knappt hälften så många människor.
Principfasthet
	1992 röstade invånarna i det jättelika Nordvästterritorierna (NWT) för en delning av området och för att göra två tredjedelar av det till ett inuitisk hemland, Nunavut ("vårt land").
	1993 slöt inuiterna och Kanadas regering ett avtal, som ger Nunavuts invånare och därmed merparten av Kanadas inuiter självstyre.
	Det första löftet om självstyre för inuiter och indianer gav regeringen i Ottawa redan 1973. I mitten av sjuttiotalet började regeringen förhandla med inuiterna. De ställde redan från början hårda krav, att få land och ett eget territorium.
	Inuiterna höll fast vid sina principkrav. Principfastheten gav resultat. Nu står andra inuit- och indianregioner på tur att få land- och självstyrelseavtal. Redan innan regeringen slöt Nunavut-avtalet, hade den slutit tre avtal om landavträdelser.

	Den 1 april 1999 får Nunavut, i likhet med vad Grönland fick 1980, självstyre med egen regering, lagstiftande församling och ett land de kan kalla sitt, alltså nära nog självständighet.
	Kanadas inuiter har på några år lyckats med det som en kanadensisk diplomat inte ens kunde föreställa sig.
	Nunavut är stort. Det sträcker sig från nordvästra Kanada i väster till Grönland i öster, från Ellesmereön i norr till delstaten Manitoba och flera öar i Hudson Bay i söder.
	Inuiterna får självstyre, full äganderätt till 353 610 kvadratkilometer mark (18 procent av Nunavuts yta), delad kontroll med staten över all statlig kanadensisk mark i Nunavut och rätt att bedriva jakt, fångst och fiske överallt i Nunavut.
	Dessutom får Nunavut 6,6 miljarder kronor (1,15 miljarder Kanada-dollar) under 14 år till en stiftelse. Den ska ge lån till bostadsbyggande och företagande, betala ut utbildningsstipendier och inkomststöd till jägare.
Stort som EU
	Den skottska tidningen "Geographical" kallar i sitt aprilnummer uppgörelsen för "kanske världens största och rikaste landavtal med en ursprungsbefolkning någonsin."
	Land- och självstyrelseavtalet ger inuiterna direkt kontroll över ett landområde större än Norge. 
	I det blivande inuitlandet bor bara 22 000 invånare, varav cirka 80 procent är inuiter. Europeerna har bott i området i drygt 300 år, inuiterna i minst 4 000 år.
	Ett problem i sammanhanget är att cirka en tredjedel av Kanadas 25 000 inuiter bor utanför Nunavut, främst i Quebec.
	Ett annat problem är att Nunavut är ett stort, kargt och extremt glesbefolkat land. Det omfattar ett landområde, vilket till ytan är stort som Europeiska unionen utom Brittiska öarna.
	Skillnaden är att EU har nästan 20 000 gånger fler invånare. Till och med det extremt glesbefolkade Grönland är tre gånger mer "tätbefolkat" än Nunavut.
Gett upp mycket
	Ett stort problem för eskimånationen Nunavut blir att bygga upp en bra infrastruktur och långsiktigt hållbar utveckling. Det gäller att planera för tiden, då Kanada inte längre betalar ett omfattande stöd.
	Inuiternas avtal med den kanadensiska staten har en ekonomisk baksida. I avtalet avsvär sig inuiterna alla gamla krav på naturresurser _ olje-, gas- och mineralfyndigheter finns i området _ och landområden i Nunavut. De får hålla till godo med en mindre andel i vinsten från eventuell utvinning.
	Avtalets framsida är kanske tydligast för andra ursprungsfolk än inuiterna i Nunavut. De kan med Nunavut-avtalet i hand hävda sin rätt till historisk mark på samma sätt som inuiterna i Nunavut gjorde med hänvisning till Grönland.
Stora problem
	Nunavuts självstyre blir inte lätt. Problemen är stora: Avstånden är enorma, arbetslösheten hög (cirka 40 procent), utbildningsgraden låg (bara 15 procent går ur gymnasiet), självmorden många och alkoholproblemen stora.
	Men självstyret ger också inuiterna möjlighet att för första gången sedan den vita mannen kom till Nunavut bestämma själva. Självstyret ger dem pengar och kontroll över 80 procent av Nunavuts mineralfyndigheter _ främst koppar, bly, zink, guld och silver _ samt naturligtvis fiske, jakt och fångst.
	Det som inuiterna i Grönland startade, med att Grönland blev en likaberättigad del av Danmark 1953 och fick självstyre 1979, har smittat av sig på inuiterna i Kanada.
	Nu återstår att se hur självstyret kommer att utvecklas i de två eskimåländerna och vilken påverkan de får på främst Kanada och dess mer än 600 000 ursprungsinvånare utanför Nunavut.

Jörgen Bengtson är HT:s chefredaktör.




andraledare 940606

Kaos inom ny demokrati

	Ny demokratis extrastämma blev precis så kaotisk, som alla befarade. Före stämman sade partiledaren Harriet Colliander: "Vad som än händer på stämman betraktar jag mig som partiordförande. Jag avgår inte." Dessutom passade hon på att anställa partiets två viceordförande och ytterligare en vapendragare fram till valet.
	Stämman avsatte i praktiken både henne och partistyrelsen, men de vägrade avgå. Partigrundarna Ian Wachtmeister och Bert Karlsson gjorde vad de kunde för att göra förra viceordföranden Vivanne Franzen till partiledare, vilket stämman också valde henne till.
	Dagen före stämman meddelade dessutom Bo Sillen, ny demokratis stämmoordförande, att Ian Wachtmeister och han kommer att bilda ett nytt parti, som sannolikt får namnet Sveriges väl. Det ska inte ställa upp i höstens riksdagsval utan ska agera som opinionsbildare.
	Tvisten inom ny demokrati rör till stor del pengar. Partikassan och partikansliet står i centrum. Nu ska en allmän medlemsomröstning avgöra partiledar- och partistyrelsefrågan _ om det hela inte slutar i domstol med två konkurrerande fraktioner som gör anspråk på partiets namn, kansli och pengar.
	Kan den nydemokratiska soppan blir så mycket värre?







Kapitalism med
mänskligt ansikte

	I stora delar av Östeuropa upplever de forna förtryckarnas parti en renässans. Det senaste exemplet på att kommunister omstöpta till socialister eller socialdemokrater vinner terräng är Ungern.
	I söndagens andra valomgång till parlamentet fick Ungerns socialistparti, som det tidigare kommunistpartiet heter, absolut majoritet. Därmed följde partiet upp valvinsten från första valomgången den 8 maj.
Förkrossande
socialistseger
	Efter andra valomgången är Socialistpartiets seger än mer övertygande. Socialisterna får 209 av 386 platser i parlamentet mot 33 platser i valen våren 1990.
	Socialliberala Fridemokraterna håller ställningarna som näst största parti, om än försvagat, med 70 mandat mot tidigare 92.
	Regerande konservativa Demokratiskt forum, den stora vinnaren i valen 1990, är den stora förloraren 1994. Det förlorar tre fjärdedelar av rösterna och rasar från 165 till 37 mandat.
	Centerinriktade regeringspartiet Småbrukarpartiet (FKGP) gör också ett dåligt val och backar från 43 till 26 mandat.
	Kristdemokratiska partiet (KNDP) är det enda regeringspartiet som håller ställningarna. KNDP ökar från 21 till 22 mandat.
	Det liberala "ungdomspartiet" Fidesz, övriga partier och oberoende kandidater delar på resterande 22 mandat.
Nya socialistledaren
öppnade järnridån 1989
	Socialistledaren Gyula Horn var med om att krossa upproret 1956. Men han är också en av dem som rev järnridån 1989.
	Gyula Horn var utrikesminister i Ungerns kommunistiska regering, när tusentals östtyskar sensommaren 1989 invaderade den västtyska ambassaden i Budapest. Östtyskarna krävde att få resa vidare till Västtyskland. Natten mot den 11 september 1989 öppnade Guyula Horn Ungerns västgräns till Österrike.
	Genom detta hål i järnridån strömmade sedan tusentals östtyskar och andra östeuropeer till friheten i väst. Horns hål fick Berlinmuren att falla inom två månader och järnridån att rämna.
	För Gyula Horn blev lyckan kort. Ett halvår senare var hans öde beseglat. I de första fria valen sedan kommunisterna kom till makten blev det forna kommunistpartiet den stora förloraren.
Knappast risk
för ny diktatur
	Många trodde att väljarna 1990 hade förpassat Socialistpartiet till historiens skräphög.
	Det var fel. I valen i maj 1994 kom socialisterna tillbaka.
	Ungerns forna kommunister kan, till skillnad från partikamrater i andra delar av Östeuropa, falla tillbaka på en reformpolitik som i ett historiskt perspektiv inger viss respekt.
	Ungern började reformera ekonomin 1968. Företagsamheten tog fart i början av 1980-talet. Detta gjorde att Ungern hade bättre utgångsläge än andra östlander, när marknadsekonomi och demokrati skulle ersätta planhushållning och diktatur.
	Detta hade sannolikt väljarna i minnet, liksom socialisternas löfte att föra en reformpolitik med tydliga sociala förtecken.
	Ungern får sannolikt en vänster-mittenregering bestående av Socialistpartiet och Fridemokraterna. Denna koalition och kommunisternas reformistiska historia bör borga för att den demokratiska och reformistiska utvecklingen fortsätter.
Ingen stor skillnad
i regeringspolitiken
	När väljarna i Ungern röstade fram socialisterna, var det i protest mot regeringen, den borgerliga oppositionen, tolvprocentiga arbetslösheten, tjugotvåprocentiga inflationen och sjunkande levnadsstandard.
	Vad som nu lär följa är en omläggning av politiken i mer socialliberal eller socialdemokratisk riktning. Eftersom den ungerska regeringen inte har tillämpat någon chockterapi, blir skillnaden knappast så stor. Vad som väntar är kapitalism med ett mer mänskligt ansikte, som tar bättre hand om de sämst ställda.

bildtext:
De forna kommunisterna segrade i parlamentsvalen i Ungern. Det betyder inte att ungrarna vill ha en återgång till planhushållning och enpartistyre. De har snarare röstat för kapitalism med ett mer mänskligt ansikte.



teckningen 931127
TECKNINGEN
Förspelet inför årets 30-novemberdemonstration i Stockholm skiljer sig från tidigare. Högerextremisterna ställer in sitt möte, eftersom de inte får hålla det vid Karl XII:s staty. Är de rasistiska och främlingsfientliga grupperna på väg att överge sin idol? Det måste vara besvärande för dem att dåtidens turkar tog emot Karl XII som flykting och att vår tids turkar i Rinkeby därför firar vänskapen mellan turkar och svenskar den 30 november _ med Karl XII som symbol.


tredjeledare 931230

Katastrofal miljö i Ryssland
	Visst har vi miljöproblem i Sverige, men de bleknar i jämförelse med problemen i före detta Sovjetunionen. I veckan presenterade Rysslands miljöminister Viktor Danilov-Daniljan skrämmande uppgifter om miljöförstöringen i Ryska federationen.
	Femton procent av Rysslands yta är ekologiskt katastrofområde, säger miljöministern. Det är en enorm yta på cirka 2 500 000 kvadratkilometer _ dubbelt så stor som Norden _ som är förgiftad med radioaktivitet, tungmetaller, kemikalier och andra gifter.
	Ryssland har inte ekonomiska, och knappast heller kunskapsmässiga, resurser att lösa detta gigantiska miljöproblem. Ryssland behöver omvärldens hjälp. Västvärldens insatser i före detta Sovjetunionen måste få en tydlig miljöprofil.
	Det är direkt förödande att stödja en snabb, konventionell industrialisering, vilket nu sker. En sådan biståndspolitik kommer att utvidga och förvärra den ekologiska katastrofen i Ryssland och övriga före detta sovjetiska delstater.





Kärnkraften kan
lagstiftas bort

	Folkomröstningen om kärnkraft 1980 betraktades då som en kortsiktig seger för kärnkraftsförespråkarna. Kärnkraftskritikerna ansåg sig ha vunnit en långsiktig seger, eftersom det vinnande linje två-alternativet innebar att kärnkraften skulle avvecklas senast år 2010.
	Men den strategi som fick klartecken genom folkomröstningen _ gärna en avveckling men först en rejäl utbyggnad _ är på väg att göra kärnkraftsförespråkarna till vinnare även på lång sikt. Avvecklingsbeslutet har inte gjort några egentliga avtryck i verkligheten.
	Problemet är att kärnkraftsindustrin inte tar detta beslut på allvar, utan planerar för fortsatt drift bortom år 2010. Därför är det välkommet att centerpartiet i en motion föreslår att kärnkraftens avveckling före år 2010 ska lagstiftas.
	Detta är det enda språk kärnkraftsindustrin förstår och respekterar.
Vinsten förblindar
kärnkraftsindustrin
	Förklaringen till att kärnkraftsindustrin nonchalerar avvecklingsbeslutet är enkel, det handlar om pengar. Inget kärnkraftverk får drivas mer än 25 år enligt avvecklingsbeslutet.
	Men företrädare för kärnkraftsindustrin hävdar att det går att köra kärnkraften mycket längre än så. Detta skulle då generera ordentligt med avkastning på de enorma investeringarna i denna energiform. Men det skulle då ske till priset av en starkt försämrad säkerhet, vilket är helt oacceptabelt, och ännu större avfallsmängder.
	Ett av motståndarsidans argument inför folkomröstningen var att Sverige med kärnkraften under alltför lång tid investerade fast sig i ett storskaligt energisystem, som gjorde landet sårbart både från ekonomisk och säkerhetsmässig synpunkt.
	I dag har vi kommit till den punkt, då dessa farhågor besannats och kärnkraftsindustrin står och stampar otåligt för att reinvestera för framtida avkastning.
Oskarshamn 1
kan stängas i dag
	Centermotionen innehåller även ett krav om att det inte ska betalas ut någon ersättning eller något skadestånd till kraftbolagen efter de utstakade 25 åren. Ett rimligt krav som svar på kärnkraftsindustrins allt högre rop på ersättning och kompensation vid en avveckling på utsatt tid.
	Övriga krav i motionen är att kärntekniklagen och atomansvarighetslagen ska skärpas, så att det inte går att bevilja drifttillstånd för reaktorer som är äldre än 25 år.
	Mot bakgrund av detta förslag och de tids- och kostnadskrävande reparationer, som väntar Oskarshamn 1, anser centern att denna reaktor bör tas ur drift omedelbart. Detta är i dag fullt möjligt, eftersom det finns ett överskott på kärnkraftsel.
Vattenfall bör
delas i två bolag
	Dessa förslag är bara några inledande steg på vägen mot ett kärnkraftsfritt samhälle. En avreglering på energimarknaden står för dörren och det finns ännu ingen analys av hur den påverkar kärnkraften.
	En avreglering får inte ske utan att de olika aktörerna på energimarknaden får likadana förutsättningar. Därför är det viktigt att bryta Vattenfalls totala dominans på elmarknaden. Vattenfall måste delas upp i ett produktionsbolag för vattenkraft och ett för kärnkraft i syfte att avbryta vattenkraftens subventionering av dyr kärnkraftsel.
	Kärnkraften måste bära sina egna kostnader. Dessutom måste de små producenternas möjligheter att hävda sig på marknaden tillgodoses. Detta är en grundförutsättning för att få igång en satsning på bred front för alternativa energikällor.

bildtext
Centerriksdagskvinnan Karin Starrin (bilden) kräver i en motion tillsammans med bland annat partikollegan Lennart Daleus en lag om att kärnkraften ska avvecklas senast år 2010.




tredjeledare 931113

Kina på väg in i en ny tid

	Förändringens vindar kommer också att blåsa genom Kina. Landet har redan upplevt en västanfläkt, som rört upp det kommunistiska dammet ordentligt främst i Guangdongprovinsen i landets södra del. Där råder närmast marknadshysteri efter det att regimen givit klartecken till uppbyggnad av privata företag.
	Samtidigt kommer det uppgifter om att regimen med den åldrige Deng Xiaoping i ledningen bibehållar den skoningslösa repressionen. Enligt Amnesty international avrättades över 1 000 brottslingar i fjol, många för ganska obetydliga förseelser.
	Kina upplever en tudelad utveckling, där polariseringen mellan regimen i Beijing och provinserna hela tiden ökar. Regimen försöker hålla folket kort men är hela tiden medveten om att marknadsekonomin står för dörren.
	Beskedet om att landets kommunistparti tagit en plan för införande av socialistisk marknadsekonomi är ett tydligt tecken på att även Kina är på väg in i en ny tid. Men denna förändring kommer att, till skillnad från utvecklingen i för detta Sovjetunionen, ske utan demokrati och med bibehållen kontroll från centralmakten.
	Vägen mot marknadsekonomi går via införandet av demokrati. Detta kan inte ens Deng Xiaoping ändra på. Men införandet av demokrati måste ske stegvis och efter en plan. Lär av Rysslands misstag.



andraledare 931006

Kina skämmer ut sig

	Kina sprängde på tisdagen sin första atombomb på drygt ett år. Den underjordiska atombomben exploderade i provinsen Sinkiang i nordvästra Kina. Enligt seismolog Nils-Olov Bergkvist på Försvarets forskningsanstalt (FOA) var detonationen på 80 kiloton. Den var därmed sex gånger större än USA:s atombomb över Hiroshima 1945.
	Med bomben i Sinkiang visar Kina sitt rätta ansikte. Landet bryter det provsprängningsstopp, som alla andra kärnvapenmakter hittills har respekterat. Kina visar åter den brutalitet, som världen såg prov på, när den kinesiska regimen massakrerade sitt folk på Himmelska fridens torg. Denna gång är brutaliteten riktad mot världssamfundet, kanske i förbittring över att Peking inte fick arrangera OS.
	Kina uppträder ociviliserat, när det bryter det informella provstoppsavtalet. Kina river med sin kärnvapensprängning också upp fältet för andra länder att göra samma sak. USA reagerade omedelbart. Det är berett att återuppta provsprängningarna.
	Vi kan bara hoppas att USA visar större prov på civiliserat beteende än Kina. President Bill Clinton har visat att han är beredd till omprövningar inom viktiga samhällsområden, där USA hittills har ställt sig vid sidan av världssamfundet. Det vore tragiskt om han skulle låta en kinesisk provsprängning starta en ny serie kärnvapensprängningar och kanske en ny kapprustning på kärnvapenområdet.





Klarar (s)
en dialog?
	
	Så har socialdemokraterna dragit igång sin förvalskampanj, som ska grunda för ett regeringsövertagande den 18 september. Fram till den första maj ska partiet på temat "Sverige kan" göra klart för väljarna att det är dags att ändra färdriktning i svensk politik.
	Valarbetarna har bland annat utrustats med boken "Visst kan Sverige byta färdriktning", som ska ge de nödvändiga argumenten. Både boken och uppläggningen av kampanjen signalerar en förändring från envägskommunikation till dialog med väljarna.
	Frågan är dock hur mycket kritik partiledningen är beredd att ta till sig.
S har övergett
överbudspolitiken
	Ingvar Carlsson, Mona Sahlin och Göran Persson är partiets vallokomotiv. Valledarboken inleds med att tidningen Arbetets chefredaktör Lars Engqvist (s), intervjuar de tre om deras syn på Sverige i dag och behovet av förändring.
	Engqvist har prövat denna modell förut, att presentera socialdemokraternas politik genom att intervjua partitopparna. Andra välbekanta inslag i denna valledarhandledning är den totala bristen på självkritik i analysen av dagens ekonomiska kris.
	Nytt är dock att man har lämnat den förödande överbudspolitikens pamfletter bakom sig. Istället hänvisar partiet till en vilja att vända i första hand den negativa utvecklingen på arbetsmarknaden. Kampen mot arbetslösheten är av överordnad betydelse i socialdemokraternas valrörelse, vilket är en riktig prioritering.
Sahlin uppmuntrar
personliga initiativ
	En annan förändring, till det bättre, är att man till skillnad från förut mera betonar den enskilde medborgarens ansvar och möjlighet att vara med och ta Sverige ur krisen. Detta indikerar en tyngdpunktsförskjutning från de ensidigt kollektiva lösningarna mot det personliga ansvaret för sig egen situation och sin egen omgivning.
	Morgondagens uppgifter när det gäller både miljöproblem och arbetslöshet kräver att individen tar större ansvar i sitt agerande, istället för att lita till att samhället ska producera färdiga lösningar på alla problem.
	Mona Sahlin pekar i intervjun på betydelsen av enskilda personers initativ, där hon bland annat tar fem-i-tolv-rörelsen, som ett bra exempel. Denna rörelse startades på initiativ av Stig Wallin i Härnösand, vars dotter blev mördad av en invandrare.
	Hans syfte var att hindra denna händelse från att ge näring till främlingsfientlighet och rasism.
Etablissemanget
måste börja lyssna
	Sahlins hyllning och uppmaning till enskilda personers engagemang och initativ visar på en välkommen attitydförändring. Samtidigt bekräftar hon ju på detta vis det faktum att det händer viktiga saker och uppstår rörelser i samhället utanför de etablerade partiernas grindstolpar.
	En given fråga i detta sammanhang är varför dessa rörelser i samhället går de etablerade partierna förbi.
	Stig Wallin ger kanske en fingervisning om svaret på frågan då han pekar på att det finns ett ledarskikt i samhället, som inte stimulerar människor, som har ett engagemang av vilket slag det än må vara.
	Mona Sahlin och den socialdemokratiska partiledningen är en del av detta etablissemang. Klarar de av att i första hand lyssna till sina medlemmar?
	Om man ska döma efter hur de har behandlat sina medlemmar i EU-frågan är snacket om ökad lyhördhet inte mycket värt.


bildtext
Socialdemokraternas partisekreterare Mona Sahlin (bilden) vill inleda en dialog med sina väljare. Klarar hon verkligen av det?






Klart men ändå
oklar i Pakistan

	Parlamentsvalet i Pakistan i tisdags blev det mest mönstergilla i landets 46-åriga historia _ tack vare militärerna!
	Den krigsmakt som tidigare har störtat folkvalda politiker blev nu garanten för fria val. Över 100 000 soldater höll ögonen på valförrättare och vallokaler, så fusk uteblev, och på politiker och valarbetare, så de inte hade ihjäl varandra.
Enda ärliga politikern
ställde inte upp i valet
	Den sittande premiärministern, Moeen Qureshi, är den mest kompetenta och effektiva regeringschef Pakistan någonsin har haft. Han är, enligt allmänt omdöme, den första regeringschefen, som tvingat överklassen att betala skatt, angripit korruptionen, kriminaliteten och knarkhandeln och inte skott sig på folket.
	Många hade velat se Moeen Qureshi som folkvald regeringschef, men den ålderstigne och svårt cancersjuke Qureshi, som tidigare hade ett toppost inom Världsbanken, ställde inte upp i valet.
	Valet stod istället mellan två korrumperade mångmiljonärer, ärkefiender och tidigare premiärministrar, storgodsägaren Benazir Bhutto och affärsmannen Nawaz Sharif.
Bhutto besegrade
ärkerivalen Sharif
	Valet till nationalförsamling (underhus) gav ett klart utslag: Benazir Bhuttos Pakistanska folkpartiet (PPP) blir större än rivalen Nawaz Sharifs Pakistanska muslimska förbundet (PLM) och det fundamentalistiska Pakistanska islamiska fronten (PIF).
	Pakistanska folkpartiet får cirka 85 mandat och Muslimska förbundet cirka 70 av parlamentets 217 mandat.
	Valet blev inte den totala PPP-seger Bhutto hoppades på. Valdeltagandet blev också lågt, eftersom en folkgrupp bojkottade valet. Men Bhutto är ändå vinnaren. Med sin karisma och talekonst vann hon väljarnas stöd, trots att hon är kvinna i det konservativa och muslimska Pakistan. Det hjälper att vara dotter till Ali Bhutto, populär president och premiärminister på sjuttiotalet.
	Nawaz Sharif var så segerviss att han utropade sig till vinnare på valnatten, när bara ett fåtal röster var räknade. Väljarna gjorde som tur var tummen ner för den konservativa, allt annat än karismatiska och synnerligen korrupta Nawaz Sharif.
Svårt för Bhutto
att styra Pakistan
	Därmed är det i praktiken klart att Benazir Bhutto återkommer till den premiärministerpost, som militärerna tvingade henne att lämna 1990. Eftersom PPP inte fick egen majoritet i nationalförsamlingen, återstår en del politisk hästhandel, innan hon kan flytta in i residenset i Islamabad.
	Däremot är det inte klart att Benazir Bhutto också kommer att kunna styra Pakistan.
	För det första är det osäkert om hon kan samla en arbetsduglig majoritet i parlamentet bakom sin politik.
	För det andra har Bhutto gått till val på ett program, som det knappast är möjligt att förverkliga.
	För det tredje har Pakistan starka provinsregeringar, som kan stoppa många nationella beslut. På lördag går väljarna till val av provinsparlament. I provinsen Punjab, där drygt hälften av landets 130 miljoner invånare bor, segrar sannolikt Nawaz Sharif.
Stora förväntningar
på Benazir Bhutto
	Folkets förväntningar på Benazir Bhutto är enorma.
	Hon lovar utbildning och hälsovård, ökad jordbruksproduktion med hjälp av en "grön revolution", en reform som ska ge landet 80 kommuner istället för 17, nya jobb genom stöd till samriskbolag med statligt och privat kapital, ökad rättssäkerhet och en lösning av Kashmirkonflikten med Indien enligt FN:s resolutioner.
	Hur hon ska kunna förverkliga allt detta är det ingen som vet.
	Pakistan är grundat på en muslimsk gemenskap. Men det räcker inte för att hålla samman ett land, som saknar sammanhållande kultur och folk, har tre religioner med nationell spridning, fyra provinser med självstyre gentemot huvudstaden, fem stora etniska grupper, sex naturgeografiska områden och sju stora språk.
	Till detta kommer en feodal struktur, stora klyftor mellan stad och land och starka spänningar mellan fundamentalistiska och sekulariserade muslimer.
	Splittringen i landet och misstron mot de styrande har aldrig varit större än nu. Benazir Bhutto får mycket svårt att leva upp till förväntningarna.

bildtext:
Benazir Bhutto vann parlamentsvalet i Pakistan. Förväntningarna på henne är enorma. Hon får mycket svårt att leva upp till dem.





Klubbning av
kutar i Sverige?

	Yrkesfiskarna längs Norrlandskusten ser inte med samma blida ögon på gråsälar, som dessa ser på dem. Fiskarna har tröttnat på gråsälar, som förstör fisket för dem och tar deras levebröd.
	Yrkesfiskarna vill minska sälstammen. Fiskarna i Njurunda vill klubba kutar (sälungar). Andra vill starta skyddsjakt på gråsäl.
	Vissa svenska fiskare vill alltså införa den grymma klubbning av sälungar, som vi för fem år sedan kritiserade norrmännen för.
Gråsälarna problem för
Norrlandskustens fiskare
	Gråsälarna är ett problem för yrkesfiskarna längs Norrlandskusten och inte minst i Hälsingland. Sälarna äter av deras fångst, skrämmer bort fisk, försvårar fisket och förstör nät och andra fiskeredskap.
	Enligt fiskarna i Njurunda orsakar sälarna skador för 200 000 kronor per fiskebåt och år, vilket staten ersätter till en tredjedel.
	Totalt räknar yrkesfiskarna med att sälarna äter upp och skrämmer bort fisk för fem till sex miljoner kronor per år.
	Gråsälen är intelligent. Den känner igen fiskebåtarna, vet att dessa betyder mat och att människan numera inte är någon fara. Detta har hjälpt gråsälen att komma tillbaka i Östersjön.
	Det finns ytterligare två sälarter i Östersjön, vikare och knubbsäl.
	Vikaren finns främst i Bottenviken och Bottenhavet. Den lever i samma område som gråsälen och är, liksom den, utrotningshotad.
	Knubbsälen lever i södra Östersjön, Kattegatt och Skagerack. Den var nära att dö ut 1988, då ett virus dödade två tredjedelar av Nordeuropas knubbsälar.
Östersjöns sälstam
minskade med 98 procent
	Östersjöns sälstam var tidigare stor. Vid sekelskiftet fanns det mellan 100 000 och 150 000 gråsälar i Östersjön.
	I dag finns det cirka 5 000 gråsälar, varav bara 200 söder om Gotland, säger en av Sveriges främsta sälexperter, professor Mats Olsson på Naturhistoriska riksmuseet.
	Jakt och miljögifter decimerade gråsälstammen till cirka 2 000 djur i mitten av 1970-talet. Sedan dess har stammen tagit sig. Sälkolonierna längs Norrlandskusten växer. Sälarna lever gott.
	Varje ingrepp som minskar sälstammens tillväxt eller dess storlek är ett hot mot sälens fortbestånd. Östersjöns gråsälstam är ännu inte säkrad åt eftervärlden. En stam på 5 000 djur är mycket utsatt, om jakt eller sjukdom börjar decimera skaran igen.
Nödvändigt
nyansera debatten
	Yrkesfiskarna vill halvera gråsälstammen i Bottenhavet.
	"Fullständigt uteslutet", säger professor Mats Olsson till Tidningarnas telegrambyrå.
	Han utesluter "att vi medvetet skulle minska stammen av en djurart som fortfarande är utrotningshotad i Östersjöområdet."
	Samma sak säger Svenska naturskyddsföreningen (SNF) och Världsnaturfonden (WWF).
	Mats Olsson, SNF och WWF gör en riktig bedömning. Samtidigt går det inte att bortse från att sälarna är ett stort problem för främst yrkesfiskarna. Om vi vill ha en levande skärgård och kustbygd med fiske, går det inte att blunda för sälproblemet.
	Det är nödvändigt att nyansera säldebatten och föra en diskussion mot bakgrund av både sälens skyddsvärde och problem för fiskarna.
Pröva olika sätt att
hålla sälarna från fisken
	Fiskare, sälskyddare, myndigheter och allmänhet måste kunna se sälen ur både djurskydds- och fiskarperspektiv. Den som ser på sälen med öppna ögon, måste också vara öppen att pröva olika metoder att minska sälens skadeverkningar.
	Det kan handla om nya fiskeredskap som står emot sälangrepp (sådana används med framgång i Storbritannien), effektiva sälskrämmor, höjd ersättning till yrkesfiskare för sälskador och bidrag till fiskarna för att köpa trålare.
	Det vore fel att helt utesluta diskussionen om skyddsjakt, men en sådan diskussion bör enbart handla om begränsad och noga kontrollerad skyddsjakt i avgränsade zoner långt från sälkolonierna. Någon klubbning av kutar kan det aldrig bli tal om, inte heller vanlig säljakt. Vi är mycket tveksamma till skyddsjakt men vill inte utesluta att den kan vara nödvändig att ta till.

bildtext:
Yrkesfiskarna i Njurunda vill börja klubba kutar (sälungar) i Sverige. Detta är oacceptabelt, däremot är det nödvändigt att ta yrkesfiskarnas problem med gråsälen på större allvar.





Kompromisser
bättre än kupper

	Boris Jeltsin går i Vladimir Lenins fotspår: statskuppens.
Boris Jeltsin har
genomfört en statskupp
	En statskupp i november 1917 gjorde slut på Tsarryssland, förde kommunisterna och Lenin till makten och lade grunden till Sovjetunionen.
	En misslyckad statskupp i augusti 1991 gjorde slut på Sovjetunionen, förde Jeltsin till makten och minskade det gamla imperiets omfattning till dagens Ryssland.
	En statskupp i september 1993 öppnar åter dörren till en historisk vändning i rysk historia. Vilken vet vi inte än på en tag.
	President Boris Jeltsins beslut att upplösa parlamentets två avdelningar, folkkongressen och högsta sovjet, och överta all makt följer en rysk tradition av kupper, envälde och styre med dekret.
President Jeltsin har mer
legitimitet än parlamentet
	Det nya med Boris Jeltsins statskupp är att samtidigt som han inför envälde _ kallat presidentstyre _ utlyser han val av ett nytt parlament med två kamrar till den 11 och 12 december i år.
	Rent konstitutionellt har Boris Jeltsin genomfört en statskupp. Han besitter dock som president en större legitimitet än det andra folkvalda maktorganet i dagens Ryssland, parlamentet.
	Rysslands konstitution och parlament är arv från en stat som inte finns, Sovjetunionen. Presidenten är också vald under sovjettiden men i ett demokratiskt val, av invånarna i enbart Ryssland och i juni 1991, då Sovjetunionen var under upplösning.
	Parlamentet valdes våren 1990, grundlagen är från 1978.
	Presidenten har alltså ett mandat som parlamentet saknar.
	President Jeltsins mandat ger honom dock inte rätt att genomföra en statskupp, men det ger hans kupp viss legitimitet.
Viktigt att Ryssland
får fungerande maktorgan
	Ryssland har inte haft en fungerande politisk ledning och klar maktfördelning mellan olika statsorgan sedan Sovjetunionen föll sönder. Det har varit en ständig maktkamp mellan president och parlament med politiskt dödläge som föjd.
	President Boris Jeltsins statskupp bryter dödläget och avgör sannolikt maktkampen mellan parlament och president till presidentens förmån. Viktiga maktorgan som militärmakten, säkerhetstjänsten, polisen och regeringen har indirekt eller direkt ställt sig på Jeltsins sida.
	De negligerar parlamentets beslut att avsätta Jeltsin och göra vice president Alexander Rutskoj till ny statschef.
	Om Ryssland får ett nytt parlament, bör det relativt snabbt kunna anta en författning och ge Ryssland den konstitutionella grund och de fungerande maktorgan som landet saknar.
	För att Ryssland ska få politisk ro, räcker det inte med att landet får en grundlag och klar maktfördelning mellan president och parlament. Det är också nödvändigt med nyval av president.
Ryska makthavare måste
lära sig kompromissa
	Bäst vore att hålla parlaments- och presidentval samtidigt, vilket ordförande i författningsdomstolen, Valerij Zorkin, och flera regionala ledare föreslog på onsdagen.
	Ryssland blir ingen fulländad demokrati bara för att folket väljer parlament och president. Ryssarna måste också lära sig att arbeta demokratiskt, att utreda och diskutera saker före beslut, att engagera sig i politik mellan valen och lära sig kompromissa.
	Kompromissen är ett av demokratins innersta väsen. Det har ännu inte herrar som Jeltsin, Rutskoj och Chasbulatov förstått. Först när de har förstått och börjat praktisera detta, finns det hopp om demokrati och politiskt lugn i Ryssland.
	President Jeltsin måste också ta intryck av kritiken mot den förda ekonomiska politiken. En stor del av trätan mellan president och parlament rör ekonomi och inte politik. Här finns utrymme för kompromisser, som kan stärka demokratin och marknadsekonomin.

bildtext:
President Boris Jeltsin har genomfört en statskupp. Kuppen bryter dödläget i maktkampen mellan president och parlament. Kanske var den nödvändig, men vad Ryssland annars behöver är mer av kompromisser än kupper, mera dialog än diktatur.





Korten på bordet
ungdomspolitiker!

	De politiska ungdomsförbunden har hamnat i ett ordentligt blåsväder. Ekoredaktionen avslöjade på torsdagen att alla politiska ungdomsförbund har fuskat med sina medlemssiffror. Syftet har enligt ekots undersökning varit att maximera bidrag från kommun, landsting och stat.
	Fakta i frågan ligger ännu inte på bordet, men det har redan kommit medgivanden från före detta funktionärer i ungdomsförbunden om att det pågått ett omfattande fusk med medlemssiffrorna.
	Oavsett sanningshalten i dessa graverande anklagelser måste samtliga ungdomsförbund snabbt lägga korten på bordet. Något annat är inte möjligt för de politiska ungdomsförbund, som är måna om sina medlemssiffror, sin trovärdighet och i förlängningen sin existens.
Erkännande av fusk
med medlemssiffror
	Fusket ska ha pågått i över 20 år och ha förekommit i samtliga politiska ungdomsförbund. Metoderna har varit att inte rensa ut sådana medlemmar, som inte längre betalat medlemsavgiften, inskrivning av påhittade personer och att en medlemsavgift räknas dubbelt.
	Ekot hänvisar till att dessa uppgifter har bekräftats av flera källor i ungdomsförbunden, som inte vill framträda offenligt. Före detta distriktsordföranden i liberala ungdomsförbundet i Östergötland, Helene Henriksson hör till de få, som vågar kliva fram.
	Hon erkänner att det förekom ett omfattande fusk med medlemssiffror under hennes aktiva tid. Med hjälp av falska medlemssiffror fick LUF-distriktet alldelse för höga landstingsbidrag.
	Även om ekots anklagelser om att både CUF och LUF ska ha dubblat sitt medlemsantal genom fusk är ett fladdrigt höftskott, finns det all anledning att ta misstankarna på allvar. Ingen rök utan eld.
Lägg inte
locket på
	Anna Lindh, före detta SSU-bas, erkänner också att det fuskades med medlemssiffrorna under hennes aktiva tid. Den sittande SSU-ordföranden Karl-Petter Thorwaldsson förnekar dock alla misstankar om fusk under hans aktiva tid.
	Företrädarna för CUF och LUF har också tillbakavisat Ekots anklagelser. Med detta blottar sig ett känt fenomen. Viljan att avslöja gamla synder ökar proportionellt med det tidsmässiga avståndet till förseelsen i fråga.
	Varken Anna Lindh eller Helene Henriksson är ju direkt berörda av dessa anklagelser, det är ju däremot de sittande ledarna för de politiska ungomsförbunden, vilket gör dem mycket försiktiga.
	Men det är varken försiktigt eller klokt att försöka tiga bort dessa anklagelser. De nu aktiva företrädare som öppet och rakryggat erkänner eventuellt medlemsfusk kan vända situationen till sin fördel längre fram.
	För de som lägger locket på väntar en djup trovärdighetskris bakom hörnet. I dagens läge finns det inget politiskt ungdomsförbund, som har råd med en djup förtroendekris.
Ungdomspolitiker
bör ha en högre moral
	De politiska ungdomsförbunden har under en rad av år fått vidkännas ett sviktande engagemang och stora medlemsras, vilket sätter deras ekonomi i gungning och ökar frestelsen för fusk med de bidragsgrundande medlemssiffrorna.
	Torsdagens avslöjanden är, oavsett sanningshalten, en väckarklocka för både de politiska ungdomsförbunden och de offentliga bidragsgivarna att rannsaka sina mellanhavanden.
	Demokratin behöver generösa bidrag till de politiska ungdomsorganisationerna och andra ideburna ungdomsorganisationer. Samhället måste särskilt premiera de organisationer, som ger en grundlig och god demokratisk fostran. Men reglerna för dessa bidrag ska vara klara och entydiga och bidragen ska följas av en rigorös efterkontroll.
	Ett politiskt ungdomsförbund fostrar morgondagens politiska ledare och bör därför underställas ett högt moraliskt imperativ, därför måste de lägga alla korten på bordet och det snabbt.


bildtext
Kristina Hansson (bilden), ordförande i centerns ungdomsförbund måste tillsammans med sina kollegor i de andra politiska ungdomsförbunden lägga alla kort på bordet för att rentvå sig från anklagelser om fusk med medlemssiffrorna.



andraledare 931124

Köpta Hudik-nyheter i TV?

	Vilken trovärdighet skulle HT ha om Hudiksvalls kommun kunde köpa artiklar och reportage i tidningen? Ingen eller myckt låg trovärdighet, naturligtvis.
	Vilket omdöme har en kommun som köper nyhets- eller reportageplats i lokal press, radio eller TV? Dåligt omdöme, självfallet.
	Det går inte att köpa nyheter eller reportage i HT, men det är precis vad ett annat lokalt massmedium erbjuder Hudiksvalls och Nordanstigs kommuner.
	Lokal-TV Sundsvall-Timrå, som sänder dagligen i TV 4 över bland annat Medelpad och Hälsingland, går i brev till kommunalråden i Hudiksvall och Nordanstig ut och erbjuder kommunerna att bli delägare i TV-bolaget i utbyte mot redaktionell bevakning av kommunerna.
	TV 4-bolagets tanke _ att kommuner ska kunna köpa sig nyheter och reportage i ett lokalt massmedium _ är befängd. Den hör inte hemma i en väl fungerande demokrati. Där ska press, radio och TV stå fria och självständigt granska myndigheter och politiker.
	TV 4 prostituerar den svenska press- och yttrandefriheten med sitt förslag!


andraledare 931004

Krigsstillstånd i Moskva

	President Boris Jeltsin har infört undantagstillstånd i Moskva. Läget förvärrades avsevärt på söndagen då Jeltsinkritikerna trängde igenom den omstridda avspärrningen av det ryska parlamentet. Demonstranterna försökte tränga in i och ta över stadshuset, där avspärrningsstyrkorna haft sitt högkvarter.
	Hårda strider har uppstått mellan Jeltsins avspärrningsstyrkor och anhängare till talman Ruslan Chasbulatov och vicepresident Alexander Rutskoj, vilka tillsammans med parlamentsledamöterna har barrikaderat sig i parlamentsbyggnaden.
	Parlamentsledamöternas kampvilja är obruten, trots flera dagar utan vare sig mat, el eller kommunikation med omvärlden. Stödet från tiotusentals demonstranter ger förnyade krafter, som kan växa till ett massivt motstånd mot Jeltsin.
	Frågan är om det kan bli honom övermäktigt. Avspärrningen av parlamentet var ett misstag av Jeltsin. Åtgärden har motverkat sitt syfte. Folkets sympatier har kantrat över till parlamentsledamöterna. På söndagen kom det dessutom uppgifter om att ett hundratal man ur avspärrningsstyrkorna har bytt sida och sympatiserar nu med Rutskojs falang.
	Situatioenn i Moskva är mycket oroväckande och instabil och visar att Jeltsins stöd bland befolkningen inte alls är djupt förankrat. Men så länge han har militärens förtroende törs han emellertid vidta åtgärder.
	Risken är nu stor att omvärlden får bevittna en blodig uppgörelse mellan Jeltsinmotståndare och lojala militärer. Detta blir en strid som Jeltsin vinner om han får stöd av militären. Men med en sådan seger är han förlorad som president.






Kvinnolistan
en kravmaskin?

	Vi vet ännu inte om Maria-Pia Boethius, Agneta Stark, Ebba Witt-Brattström och övriga kvinnor i nätverket Stödstrumporna kommer att utmana de etablerade partierna med ett eget.
	De fortsätter i alla fall att förbereda partibildning och val.
Kvinnopartiet
finns redan
	Fram tills nu har trojkan Boethius, Stark och Witt-Brattström vägrat ge besked om de kommer att bilda ett parti och ställa upp i riksdagsvalet. I förra veckan gav de besked på en punkt: "Kvinnolistan" ska registreras som parti.
	Kvinnopartiet kring Boethius kan inte heta "kvinnopartiet". Namnet är upptaget av ett annat kvinnoparti, som i oktober 1993 hade sin första ordinarie kongress, då det antog nytt program och nya stadgar. Det är också osäkert om riksskatteverket godkänner namnet "kvinnolistan", eftersom det är snarlikt "kvinnopartiet".
	Den här veckan ger kvinnolistan besked på en annan viktig punkt: Programmet. I måndagens Expressen publicerar Boethius, Stark och Witt-Brattström en kravlista, embryot till ett program.
Kvinnolistan
ställer krav
	Kravlistan är snarare en politisk plattform än ett program. På flera områden ger plattformen besked om vad kvinnolistan vill, på andra fortsätter kvinnotrojkan att mörka sin politik.
	Kvinnolistan säger nej till vårdnadsbidrag och avdragsgillt hemarbete ("pigavdrag"), kräver 90 procents ersättning i föräldraförsäkringen, stopp för barnpornografi, bättre pensionsskydd för ensamstående kvinnor, sex månaders remisstid på nya pensionsförslaget, ökade resurser för att stoppa våldet mot barn och kvinnor och en lag som bötfäller företag utan jämlika löner.
	Kvinnolistans övergripande krav är att "man i varje politisk fråga ska tillämpa ett medvetet könsperspektiv och fråga: På vilket sätt påverkar detta förslag barn, gamla, kvinnor och män?"
Säger inget om
skatter och EU
	Inom stora politiska områden säger kvinnolistan inte ett dugg.
	Vi får inte veta vad kvinnolistan tycker om skatterna, trots att höga skatter är en förutsättning för långtgående fördelningspolitik och praktisk jämställdhet.
	Vi får inte veta vad kvinnolistan tycker om EU-medlemskap, trots att EU gör svenska kvinnor till förlorare, eftersom EU dränerar statskassan på cirka 70 miljarder kronor per år.
	Vi får inte heller veta vad kvinnolistan tycker om arbetsmarknadspolitik, skola, miljö, socialpolitik, jordbruk och andra politiska frågor med stor relevans för kvinnor.
	Kvinnolistan gör inget försök att beskriva helheter. Den ställer krav. Frågan är om kvinnolistan är en kravmaskin.
Kvinnor har
olika intressen
	Ett problem för kvinnolistan är att kvinnor inte tycker lika. Alla politiska kvinnoförbund och ledande kvinnliga företrädare för riksdagspartierna tar avstånd från planerna på ett kvinnoparti. Det beror inte bara på att de ser sina intressen hotade, utan delvis också på att de gör andra prioriteringar och har andra värderingar.
	En del av vad kvinnolistan med emfas säger nej till _ vårdnadsbidrag och avdragsgillt hemarbete _ säger andra kvinnor med lika stor emfas ja till.
	Mycket av vad kvinnolistan kräver finns i Centerkvinnornas program, nästan allt ryms inom socialdemokraternas, vänsterpartiets och miljöpartiet de grönas program.
Lovar på förhand
stödja s-regering
	Trots att andra partier driver kvinnolistans krav och kvinnor har olika syn på de frågor kvinnolistan gör till sina, kan kvinnolistan mycket väl segla in i riksdagen. Det finns gott om kvinnlig vrede och allmänt missnöje, som kan ge ett kvinnoparti vind i seglen.
	Nu är det inte riksdagen, som Maria-Pia Boethius med flera siktar på. Stödstrumporna vill påverka de etablerade partierna och framför allt socialdemokraterna att driva en mer "kvinnovänlig" politik. Det är sannolikt en mer framgångsrik strategi än att ställa upp i valet, i bästa fall få drygt fyra procent av rösterna och sedan riskera att bli ett marginaliserat och politiskt ointressant parti.
	Våren och sommaren blir ett test på riksdagspartiernas vilja att lyssna på kvinnolistans krav, till exempel sex månaders remisstid för pensionsförslaget, lagstiftning som främjar lika lön för lika arbete och stopp för barnpornografi.

bildtext:
Maria-Pia Boethius, Agneta Stark och Ebba Witt-Brattström hotar att gå till val med ett kvinnoparti ("kvinnolistan"), om inte de etablerade partierna lyssnar på kvinnornas krav. Ett problem är dock att kvinnor tycker olika, att kvinnolistan långtifrån talar för alla kvinnor, när den säger nej till vårdnadsbidrag och "pigavdrag".





Lagbrytare för
alkoholens skull

	Den 1 januari 1994 träder EES-avtalet i kraft. I och med detta kommer avgörandet i ett stort antal politiska frågor och tvister att flyttas över från riksdagen till de juridiska organ, som avgör om svenska lagar följer EES-rätten.
	Ett första exempel på detta är alkoholpolitiken, där det i dag råder allmän förvirring huruvida Sverige kommer att kunna behålla monopolet i nuvarande form och om det enligt EES-rätten är tillåtet att sälja vin och öl i livsmedelsbutiker.
	Några mindre nogräknade butiksägare har redan i dag gjort klart att de kommer att utnyttja denna normlöshet och kränga både vin och öl bredvid hyllor med kavring och korv. Svenska politiker blir med andra ord bara grytunderlägg för den soppa som går under namnet EES-avtalet.
EES-avtalet ger
alkoholproblem
	Alkoholfrågan är bara ett av många exempel, där svenska politiker hamnar helt i händerna på EES-juristernas bedömningar av hur svensk lag ska tillämpas. Denna bedömning går under namnet lagvalsparagrafen, vilken gör EES-rätten överordnad svensk lag.
	Tolkningstvisten i alkoholfrågan är bara en förövning inför det tolkningskrig, som väntar efter den 1 januari nästa år.
	Genom EES-avtalet kan dessutom en medborgare eller ett företag i EG-länderna dra den svenska regeringen inför EG-domstolen om vederbörande misstänker att Sverige beslutar något i strid med EES-avtalet.
	I förhandlingarna om EES-avtalet har EG-länderna godtagit den svenska regeringens argument för det nuvarande monopolet. Systembolaget är varken ett handelshinder eller verkar diskriminerande för producenterna.
	Men samtidigt finns det inget i EES-avtalet, som säger att vin och öl inte får säljas i matvarubutiker. Detta har blivit en källa till problem i den svenska alkoholpolitiken
Vinstintresset styr
alkoholliberalerna
	Det finns starka krafter som nu tar tillfället i akt att driva på en avveckling av vin och spritmonopolet. Deras strävan underbyggs med fraser om frihet och behovet av att myndigförklara det svenska folket
	Bakom dessa fraser döljer sig den drivande kraften i marknadsekonomin: Det krassa vinstintresset. Det förklarar varför de stora grossistföretagen ICA, Dagab och Konsum pratar så varmt om behovet av att myndigförklara det svenska folket och tillåta försäljning av vin och öl i butikerna.
	En annan förespråkare för en avveckling av monopolet är den förre finansministern Kjell-Olof Feldt. Han sitter med i styrelsen för AB Vin & Sprit, som ser en stor marknad öppna sig bakom monopolets hörn. Det kan i sammanhanget vara lämpligt att påminna om den amerikanske storkapitalisten John D Rockefellers visdomsord i ämnet.
	" Bara genom att vinstintresset elimineras, finns det något hopp om att kontrollera alkoholhanteringen i ett anständigt samhälles intresse. Att angripa problemet från någon annan infallsvinkel blir bara en halvmesyr, dömd att misslyckas. Denna synpunkt kan inte nog understrykas"
Ökad konkurrens
ger ökad försäljning
	Rockefeller var en av intiativtagarna till de amerikanska alkoholmonopolen på trettiotalet. Hans visdomsord är lika giltiga i dag. Genom att släppa loss fri konkurrens i försäljningen av vin och öl kommer den totala försäljningen otvivelaktigt att öka.
	Med denna ökning följer ännu fler mänskliga tragedier i alkoholens spår och samhällets kostnader för alkoholens skadeverkningar riskerar att öka dramatiskt. Sverige blir på detta sätt EG-anpassat också när det gäller de samhällskostnader alkoholen för med sig.
	I Sverige och Norge var 1989 konsumtionen ren alkohol per invånare och år 5,5 respektive 4,5 liter. Konsumtionen i Frankrike och Spanien var dubbelt så stor. Antalet döda i skrumplever är 7,3 per 100 000 invånare i Sverige mot cirka 20 i EG-länder med hög alkoholkonsumtion. Något att tänka på för avregleringsivrarna.




andraledare 940517

Lär av skolexemplet i Hedvigsfors

	Kretsloppssamhället har blivit ett populärt begrepp i många sammanhang. Trots detta kommer det att dröja innan detta tänkande genomsyrar alla verksamheter i samhället. Detta beror både på informationsproblem, praktiska problem för genomförande och många vuxnas motstånd mot förändringar.
	För att få ett bra genomslag på lång sikt måste vi börja med barnen. Naturskolan i Hedvigsfors, Bjuråker, är ett mönsterexempel på hur barnen får lära sig de elementära sambanden mellan människa och natur, det vill säga hur människan ska göra för att fungera i samklang med naturen.
	Gunnar Ersare är folkskollärare och biologilärare, som under tre års tid har byggt upp en synnerligen givande undervisning om naturens mysterier. Han har undervisat elever från hela kommunen ute i skogen. Framtiden för denna undervisning är emellertid osäker, då Ersare snart går i pension.
	Det gäller nu att ta vara på det som finns i Hedvigsfors genom att i första hand få någon kunnig och intresserad lärare att ta över. Nästa steg kunde vara att kommunen uppmuntrar till efterföljd i andra kommundelar.
	Detta skulle kunna läggas upp som ett projekt under några års tid inom ramen för Agenda-21-arbetet och därmed berättiga till ett bidrag från de 7_8 miljoner kronor, som regeringen kommer att dela ut till projekt av denna typ, enligt kompletteringspropositionen.






Långt kvar till
jämställdhet

	Sverige har hunnit långt på vägen mot jämställdhet. Bra bevis på detta är att det finns lika många kvinnor som män i förvärvslivet och att de flesta män och kvinnor betraktar varandra som jämlikar.
	Trots att Sverige har hunnit långt, är det långt kvar till jämställdhet. Sorgliga bevis på detta är skillnader i löner och hemarbete mellan män och kvinnor.
Regeringen vill göra något
åt bristen på jämställdhet
	Regeringen har bestämt sig för att göra något åt bristen på jämställdhet. Jämställdhetsminister Bengt Westerberg (fp) presenterade på fredagen regeringens åtgärdspaket.
	Propositionen är inget revolutionärt aktstycke, men den kan bli ett viktigt instrument i jämställdhetsarbetet.
	Regeringen vill skärpa jämställdhetslagen, ge jämställdhetsombudsmannen (Jämo) mer makt, satsa mer pengar på jämställdhet och införa en pappamånad i föräldraförsäkringen.
	Totalt satsar regeringen 40 miljoner kronor på jämställdheten.
Sätter press
på arbetsgivarna
	Mer konkret föreslår regeringen följande.
	Arbetsgivare med minst tio anställda ska varje år kartlägga löneskillnaderna mellan kvinnor och män och presentera förslag som undanröjar dessa.
	Jämo ska övervaka att jämställdhetslagen följs på hela arbetsmarknaden. I dag gäller denna tillsyn inte arbetsplatser med kollektivavtal.
	Staten inrättar en jämställdhetsansvarig i varje län.
	Staten och näringslivet inrättar en näringslivsakademi med uppgift att öka andelen kvinnliga chefer och bilda opinion för jämställdhet. Mer pengar går till forskning och information om löneskillnader mellan män och kvinnor samt till att öka kvinnors inflytande i beslutande församlingar.
	En av föräldraförsäkringens månader blir en pappamånad, som inte går att överlåta till mamman.
	Alla förslag är bra, även om det finns en risk att nya tjänster och utredningar ger ny byråkrati.
Viktigt att
ändra attityder
	I Sverige handlar jämställdhet mera om brister i osynliga än synliga lagar. Det handlar om värderingar, attityder och kunskap.
	På papperet råder jämställdhet: Ytterst få lagar diskriminerar kvinnor. Däremot finns stora skillnader i attityder och löner.
	För att uppnå jämställdhet är det nödvändigt att män, och i viss mån kvinnor, ändrar attityder. Detta är inte minst viktigt inom företag och stora organisationer, där mansdominansen är stor i ledning och på mellanchefsnivå.
	Vi är nära målet jämställdhet, när chefer ser det som lika naturligt att en man som kvinna är hemma med barn, när kvinnor får samma karriärmöjligheter som män, när kvinnor i stor omfattning har höga poster i samhället, när principen lika lön för likvärdigt arbete gäller, när män tar större ansvar för hemmet och när kunskap har ersatt fördomar på jämställdhetsområdet.
Viktigt att hålla fast
vid välfärdspolitiken
	En viktig förutsättning för kvinnans frigörelse är att det finns en väl fungerande offentlig sektor, eftersom den ger kvinnor arbete i större utsträckning än män och ger kvinnor den barn- och äldreomsorg som är en förutsättning för många kvinnors lönearbete.
	Bengt Westerberg har därför rätt när han understryker vikten av den generella välfärdspolitiken i jämställdhetsarbetet.
	Men talet skorrar samtidigt falskt, när vi vet att svenska kvinnor blir förlorare i EU. För att kunna betala EU-medlemskapets höga pris i form av medlemsavgift, skatteanpassning och ökade alkoholkostnader _ totalt cirka 70 miljarder kronor per år _ måste staten göra kraftiga nedskärningar i budgeten. Detta kommer att gå ut över den generella välfärdspolitiken och jämställdheten!


andraledare 931012

Låt hela Sverige leva

	Statliga Tipstjänst planerar att slopa sitt så kallade offlinesystem. Om Tipstjänst gör slag i saken, minskar antalet ombud med 3 900, främst i glesbygden. Det innebär försämrad service i stora delar av Sverige och försämrat kundunderlag för en rad butiker och kiosker.
	Oberoende vad man tycker om spel, är det rimligt att kräva att staten ger alla medborgare ungefär samma möjligheter att spela på statliga tips och lotto, köpa statliga penninglotter och bellmanlotter, eller vad det nu kan vara.
	Statliga service- och monopolföretag måste erbjuda likvärdig samhällsservice i alla delar av Sverige, även när det handlar om tips och lotto. Därför är det bra att ordförande i riksdagens finansutskott, Per-Ola Eriksson (c), ryter till i frågan. Det är bara att instämma, när han på ett möte i Delsbo på måndagskvällen krävde att "Tipstjänst måste även i framtiden låta hela Sverige få spela".





Legitimit inom s
att vara mot EU

	EU-motståndet börjar få starkare fäste inom socialdemokratin och arbetarrörelsens reformistiska del än vad Ingvar Carlsson räknade med, när han lämnade in Sveriges EG-ansökan 1991.
	SSU-kongressens beslut på lördagskvällen att säga nej till EU-medlemskap är inte överraskande men ändå signifikant.
	Det är viktigt för EU-motståndet inom arbetarrörelsen att en av socialdemokratins grenar säger nej. Sveriges socialdemokratiska ungdomsförbund (SSU) är, vid sidan av kvinnoförbundet SSKF, de viktigaste underorganisationerna inom socialdemokratiska partiet.
SSU-nej till EU
på ideologisk grund
	SSU sade nej till EU med klar majoritet, 131 röster mot 117, i en sluten omröstning efter nio timmars debatt. SSU ska _ till skillnad från det andra stora politiska ungdomsförbundet Centerns ungdomsförbund _ inte delta i det organiserade EU-motståndet men aktivt argumentera för nej.
	Vad SSU-kongressen skulle besluta var en öppen fråga veckan före kongressen. Det blev nej, trots att SSU-ledningen sade ja (tio av förbundsstyrelsens ledamöter röstade ja, tre nej) och på olika sätt försökte pressa på kongressen ett ja.
	SSU:s nej är ideologiskt grundat. SSU:s nej är ett ja till den nordiska samhällsmodellen och grundläggande socialdemokratiska värden som rättvisa, jämlikhet, full sysselsättning och folkstyre, vilka är oförenliga med Maastrichtfördragets marknadsliberala och centralistiska principer.
Starkt EU-motstånd
inom socialdemokratin
	SSU säger som enda socialdemokratiska organisation nej till EU, men inom de andra s-organisationerna är det lokala EU-motståndet också stort. Klyftan mellan den EU-vänliga toppen och EU-kritiska basen är mycket tydlig inom SSU, både på riks- och distriktsnivå, och är minst lika tydlig inom andra s-organisationer.
	Socialdemokratiska kvinnoförbundet har valt att inte ta ställning i EU-frågan, men dess ordförande Margaretha Winberg är känd EU-motståndare. Alla opinionsundersökningar visar att en stor majoritet av kvinnliga s-väljare är mot EU-medlemskap.
	Inom s-familjen finns också två små förbund _ Sveriges kristna socialdemokraterns förbund, mer känt som Broderskaparna, och Socialdemokratiska studentförbundet _ som sliter med EU-frågan.
	Broderskaparna var 1993 på väg att säga nej till EU. När den ja-sägande ledningen insåg att kongressen sannolikt skulle säga nej, fick den med sig kongressen på att inte ta ställning i EU-frågan.
	Studentförbundet är hittills den enda s-organisationen som sagt ja till EU-medlemskap på sin kongress.
...och inom flera
av LO-förbunden
	Det är inte enbart inom arbetarrörelsens politiska gren som nej-opinionen är stark. Samma sak gäller inom den fackliga grenen, Landsorganisationen (LO).
	Ett LO-förbund, Transport, sade nej till EU-medlemskap efter en medlemsomröstning. Det största LO-förbundet, Kommual, har en medlemskår som säger nej, vilket tvingar den EU-vänliga ledningen att gå på linjen "vi tar inte ställning". Handels tar inte ställning med redovisar att nästan hela förbundsstyrelsen säger nej till EU.
	Flera LO-förbund har sagt ja till EU. Men det starka EU-motståndet inom flera LO-förbund gör att LO som organisation inte kommer att kunna ta ställning för medlemskap.
Men det blir ja till EU
på s-kongressen i juni
	Den 18_19 juni tar socialdemokratiska partiet ställning till EU. Ingen väntar sig annat än ett ja, men det blir mot bakgrund av att enbart en s-organisation säger ja till EU, att SSU säger nej och att en massiv majoritet av medlemmar och väljare säger nej.
	SSU:s EU-kongress skiljer sig från socialdemokraternas EU-kongress i juni och centerpartiets EU-stämma i maj genom att SSU-distrikten valde ombud med utgångspunkt från deras åsikt om EU. Därmed speglade SSU-kongressen medlemmarnas EU-syn bättre än s-kongressen kommer att göra eller c-stämman gjorde, vilka har/hade samma ombud som till ordinarie kongress/stämma.
	Det faktum att LO och två s-organisationer inte tar ställning för EU och att SSU tar ställning mot gör det legitimit för socialdemokrater att vara EU-motståndare. Detta är av största vikt för EU-motståndet inom arbetarrörelsen och i Sverige, i synnerhet om en s-regering styr landet efter höstens riksdagsval.

bildtext:
SSU:s ordförande Karl-Petter Thorwaldsson (bilden) är för EU-medlemskap men ska efter SSU-kongressens EU-nej argumentera mot EU. Ska han i valrörelsen säga att "mitt jobb är att vara mot EU men jag är för"?







Lokal styrning i
fyra polisdistrikt

	Länspolismästare Ulf Möllers förslag till omorganisation av polisverksamheten i Gävleborgs län har stött på patrull från flera flanker. Det är främst polisen i Söderhamn och Hudiksvall samt Ljusdals kommun, som inte varit nådiga i sina remissyttranden över Möllers förslag.
Poliser gör mest
nytta ute på fältet
	Förslaget innebär att nuvarande sex polisdistrikt i Gävleborg slås ihop till ett enda för hela Gävleborgs län, det vill säga att det blir en polisstyrelse och en polischef för hela länet.
	Under denna styrelse ska det sedan bildas fyra områdesorganisationer, orra Hälsingland, södra Hälsingland, Gävle och Sandviken.
	Enligt Möllers beräkningar ska detta förslag göra det möjligt för länet att klara sitt sparbeting på 15,7 miljoner kronor under en treårsperiod. En styrande tanke i Möllers utredning har varit att behålla så många poliser som möjligt på fältet genom en ordentlig bantning av administrationen.
	Ambitionen är lovvärd eftersom poliserna sannolikt gör störst nytta genom att vara i rörelse ute på fältet. Men frågan är om förslaget verkligen kommer att uppnå de avsedda effekterna.
Lokal förankring
och styrning viktigt
	Kritiken från främst Söderhamnspolisen fokuserar på de negativa effekter en centralisering för med sig. Besparingsförslaget innebär bland annat att polisstationerna i Söderhamn och Ljusdal inte längre kan ha kvälls- och nattöppet, vilket avsevärt försvårar kontakten mellan polis och allmänhet och skapar en otrygghet i samhället.
	Dessutom försvinner vakthavande befälen i samtliga nuvarande polisdistrikt. Det blir endast en samordnade funktion i Gävle för allt som inte händer under dagtid. Söderhamnspolisen anser att Möllers förslag är helt i strid med riksdagsrevisorernas förslag till ny polisorganistion. där de betonar vikten av lokal förankring och styrning av polisverksamheten.
	Detta är just den ömma punkten i Möllers utredning.
Det förebyggande
arbetet försvåras
	Bristen på lokalt ansvar och möjlighet att styra verksamheten kommer att göra det svårare för poliserna i det vardagliga arbetet, eftersom arbetet på fältet kräver ett mycket bra kontaktnät lokalt, flexibilitet och korta beslutsvägar.
	Ett annat problem är, vilket Söderhamnspolisen mycket riktigt påpekar, att det blir svårare att bedriva förebyggande verksamhet. Man hänvisar till det lokala fältarbete, som pågår i Söderhamn, där polis, kriminalvård och sociala myndigheter har ett fruktbart samarbete.
	Denna verksamhet är värdefull eftersom dessa grenar av den offentliga verksamheten ofta arbetar med samma problem. Genom ett omfattande samarbete mellan dessa samhällsfunktioner ökar möjligheterna att angripa problemen effektivt på ett tidigt stadium.
Fyra polisdistrikt
är en bra lösning
	Möller vill skära ned administrationen, vilket förvisso kan vara bra. Men minskad personal betyder inte med automatik att antalet ärenden och utredningar blir färre. Det betyder bara att någon annan måste göra detta arbete.
	Om man inte samtidigt gör drastiska förändringar i själva administrationsarbetet kan det bli, som Hudiksvallspolisen befarar, att det blir poliser på fältet som får ta tag i administrationen istället.
	Därför är det mycket som talar för Hudiksvallspolisens förslag om en bantning endast till fyra polisdistrikt, norra Hälsingland, södra Hälsingland, Gävle och eventuellt Sandviken.
	Denna förändring bör ske parallellt med en långtgående samordning av bland annat telefonväxel och kommunikationscentral. Ansvar och styrning på lokal nivå gör det lättare att klara både sparkrav och verksamhet.


bildtext
Länspolismästare Ulf Möller har fått skarp kritik för sin utredning om den framtida polisorganisationen. Han är emellertid överens med sina kritiker om en sak, det behövs fler poliser ute på fältet



andraledare 940607

LO:s EU-besked gynnar nej-sidan

	EU-anhängarna har fått grus i maskineriet. Arbetarrörelsens politiska och fackliga grenar _ socialdemokratiska partiet och Landsorganisationen (LO) _ är varken överens i EU-frågan inom respektive del eller sinsemellan.
	Det började med att LO-förbundet Transport i en medlemsomröstning sade nej till svenskt EU-medlemskap och att två tunga LO-förbund, Kommunal och Handels, lät bli att ta ställning.
	Det fortsatte med att det socialdemokratiska ungdomsförbundet SSU, Sveriges största politiska ungdomsorganisation, i helgen avvisade EU-medlemskap. Tidigare hade två andra socialdemokratiska sidoorganisationer, kvinnoförbundet SSKF och Broderskaparna, beslutat sig för att inte ta ställning.
	Det slutade med att LO på måndagen beslutade sig för att inte ta ställning i EU-frågan. Landssekretariatet avger inte någon rekommendation till medlemmar och förbund inför EU-omröstningen.
	Om knappt två veckor har socialdemokraterna EU-kongress. SSU:s nej och LO:s "vi tar inte ställning" gynnar EU-motståndarna (s) och gör det legitimt för socialdemokrater att säga nej till EU. Det blir knappast ett nej på s-kongressen, men det är möjligt att kongressen kan komma att göra som LO, förklara att man inte tar ställning i EU-frågan utan överlåter detta till medlemmarna.




andraledare 940531

Lönsamt med Atlantbanan

	Upprustningen av järnvägen Stockholm_Östersund_Trondheim på svensk sida till snabbtågsstandard är samhällsekonomiskt lönsam, säger Banverket i en färsk analys av Atlantbanan. På norsk sida planerar man för motsvarande upprustning plus den elektrifiering av banan som måste till.
	För Sveriges del är det lösamt med investeringar antingen på den lägre nivån, 1 599 miljoner kronor enligt stomnätsplanen, eller den högre, 2 599 miljoner kronor.
	Den högre investeringsnivån är av särskilt intresse för Gävleborg, eftersom den inte bara ger utrymme för snabbtåg som stannar i Gävle, Bollnäs och Ljusdal på vägen mellan Stockholm och Östersund. Enligt den högre investeringsnivån ska vartannat tåg också stanna i Ockelbo, Järvsö och Ånge.
	Banverkets kalkyl visar att Atlantbanan är lika lönsam som den beslutade utbyggnaden av Ostkustbanan och Västkustbanan (Göteborg_Malmö). Det som gör Atlantbanans kalkyl än mer intressant är att Banverket har räknat försiktigt på den framtida gods- och persontrafiken över gränsen och inte räknat på de dynamiska effekterna på samhällsekonomin i ett större perspektiv.
	Atlantbanan framstår som ett allt mer realistiskt och realiserbart projekt med stor betydelse för nedre Norrland och Mittnorden.







LRF är en börda
för centerpartiet
	
	Lantbrukarnas riksförbund (LRF) är ett särintresse med uppgift att tillvarata Sveriges lantbrukares intressen. Detta är lika väl känt som att LRF har tagit ställning för ett svenskt medlemskap i den Europeiska unionen (EU).
	Dessutom har LRF i många frågor givit centerpartiet sitt stöd eftersom dess intressen har sammanfallit med centerpartiets politik i dessa frågor. I EU-frågan är centerpartiet mycket splittrat, varför LRF:s förbundsordförande Bo Dockered har blandat sig i den interna debatten och kräver rättning i leden.
	Centerpartiet har inte låtit sig påverkas av Dockereds påtryckningar, vilket kan förklara varför LRF nu vänder sig åt ett annat håll. Man har helt enkelt bytt ut Olof Johansson mot Carl Bildt, som gästtalare vid riksstämman i Karlstad i juni.
Länsstyrelsen ska
garantera balansen
	Med Carl Bildt som gästtalare får LRF-ombuden höra den rätta kråksången om EU. LRF-ledningen agerar nu stenhårt i EU-frågan och kör över den interna kritiken mot LRF-ledningens EU-kampanj.
	Ett färskt exempel på detta är de informationsmöten för landets bönder, som LRF arrangerar tillsammans med länsstyrelserna. Detta samarbete har mött mycket stark kritik från många bönder, eftersom det inte finns med någon part på dessa möten, som har en kritisk hållning till EU.
	Länsstyrelsens medverkan borde vara en garanti för att dessa informationsmöten på bästa möjliga sätt ger en objektiv bild av denna för landet så viktiga fråga. Med nuvarande uppläggning sanktionerar länsstyrelsen en vinklad information.
	Detta förhållande strider mot länsstyrelsens roll i sammanhanget och är därför helt oacceptebelt. Länsstyrelsen måste ta fasta på kritiken och i fortsättningen garantera information från både ja-sidan och nej-sidan i EU-frågan.
EU-anpassad information
till Sveriges alla bönder
	Länsstyrelsens agerande framstår i ett tydligare sken då Harald Svensson på jordbruksverket, i en kommentar till kritiken, säger att uppläggningen kan hänga ihop med behovet av en EU-anpassning.
	När inte ens jordbruksverket anser det vara viktigt att presentera en balanserad EU-information till landets bönder är det inte så svårt att förstå, att länsstyrelserna inte heller tar sitt uppdrag på större allvar i denna fråga.
	På länsstyrelsen i Gävleborg har det emellertid kommit intern kritik mot uppläggningen av dessa informationsmöten. Detta är ett friskhetstecken.
	Vissa länsstyrelser har försvarat agerandet med att syftet med dessa möten har varit att ge en allmän och objektiv information om hur ett EU-medlemskap kommer att påverka Sveriges bönder.
	Även om syftet är lovvärt går det aldrig att bedriva en objektiv informationskampanj, där fackkunskapen representeras av en av de mest EU-fanatiska organisationerna i landet.
Centerpartiet är
ett verktyg för LRF
	Vad många inte har förstått är att LRF är ett utpräglat särintresse. Detta faktum kanske skulle vara nyttigt för många centerpartister att fundera på. LRF fungerar som vilken lobbyorganisation och särintresse som helst.
	Så länge centerpartiet för en politik som faller LRF på läppen då kan man ge partiet sitt stöd och därmed diktera villkor. När politiken inte passar blåser man till strid på den offentliga scenen. Centerpartiet är enbart ett verktyg för LRF.
	Bo Dockered drar sig inte ens för att gå in och försöka styra den interna EU-debatten i centerpartiet med sina falska brösttoner om böndernas bästa i EU.
	Detta är verkligen en bedrövlig kråksång. LRF och Bo Dockered har med tiden blivit en stor belastning för centerpartiet. Dagen närmar sig då det blir absolut nödvändigt för partiet att göra sig av med denna börda.





Maktspel i EU
med Sverige
som spelbricka

	Sveriges förhandlingar med Europeiska unionen (EU) går nu in i ett intensivskede. Senast den 1 mars nästa år ska Sveriges inträdesavtal ligga färdigt för underskrift. Sedan återstår för EU och Sverige att godkänna avtalet. De svenska förhandlarna ser EU:s ratifikationsprocess mest som en formsak.
	De blir sannolikt överraskade. Processen blir knappast den lugna procession, som Ulf Dinkelspiel och andra räknar med. Det är åtminstone mitt bestämda intryck efter möten med EU-parlamentariker och parlamentstjänstemän i Strasbourg.
Mer än formsak
	De svenska förhandlarna räknar inte med att EU:s parlament _ som bär det pompösa namnet Europaparlamentet (EP) _ kan eller ska sätta några käppar i Sveriges EU-hjul.
	Det vanligen maktlösa EP sitter dock med ett trumf på hand. Det måste godkänna varje nytt EU-land i en process med beslut i två omgångar. EP kommer inte utan vidare att godkänna Sverige och de tre andra ansökarländerna. De är redan en bricka i maktkampen inom EU och kommer att bli det än mer 1994.
	Europaparlamentet i Strasbourg kommer inte att godkänna nya medlemmar, utan att först använda dem i ett förhandlingsspel med kommissionen, rådet och EU-länderna för att säkra mera makt till EU och dess parlament.
Maktkamp inom EU
	Detta spel gör att ratifikationen drar ut på tiden, även om förhandlingarna med Sverige, Finland, Norge och Österrike skulle vara klara den 1 mars. Detta gör i sin tur att EP knappast kommer att kunna ta ställning till några nya länder under våren, eftersom det är val till EP i början av juni 1994.
	EP-valet blockerar ratifikationsprocessen månaden före och flera månader efter EP-valet.
	Eftersom ett EP-besluten dröjer, blir det i praktiken omöjligt för Sverige att genomföra en demokratiskt anständig folkomröstning i juni 1994, vilket regeringen Bildt vill.
	Unionsfördraget från Maastricht ger EP ökad makt. Men redan enligt gamla Romfördraget har EP vetorätt mot EU:s budget, antagande av nytt medlemsland och avtal med tredje land.
Dålig närvaro
	För att till exempel Sverige ska bli EU-medlem måste en absolut majoritet i EP, 260 ledamöter, rösta ja. I en normal omröstning är långt ifrån hälften av de 518 ledamöterna närvarande. I den votering jag följde röstade 189 ledamöter, vilket en EP-tjänsteman betecknade som "ovanligt många".
	Det är alltså inte säkert att det finns nödvändig majoritet i EP, när det ska ta ställning till de nya medlemsländerna. EP har flera gånger haft problem med att samla 260 ja-röster.
	När EP skulle rösta om ett avtal med Marocko fattades ett fåtal röster. Avtalet föll, trots att fem av sex närvarande EP-ledamöter röstade ja. När EP skulle ta ställning till ett avtal med Israel lade EP-ledamöterna in sitt veto, varvid avtalet föll.
	Det råder inte heller enighet i EP om utvidgningen. I flera EU-länder, främst Spanien och Italien, är utvidgningen av EU med fyra Efta-länder ingen absolut nödvändighet.
EP kräver makt
	Få tror dock något annat än att EP efter en dragkamp med främst rådet _ EU:s lagstiftande församling _ kommer att godkänna de nya länderna. Men det mesta talar för att ratifikationen kommer att ta tid och ha ett pris.
	Vad är då priset? Svar: Mera makt till EU och EP.
	EP har satt upp två mål för att säkra detta.
	För det första vill EP få igång en diskussion om institutionella reformer i EU och se till att den slutar med en reform, som stärker EU:s federala karaktär.
	För det andra vill EP säkra sitt inflytande på reformens innehåll.
	Diskussionen om institutionella reformer är redan i full gång. 	EP:s institutionella utskott har skrivit ett förslag till EU-författning, som ska göra EU till en verklig förbundsstat och supermakt. Med ett författningsförslag som grund kommer EP att pressa rådet och EU-länderna att ändra EU:s institutioner, så Europeiska unionen blir mer likt andra unioner som USA.
Sverige förlorar
	I detta förhandlings- och maktspel kommer EP sannolikt att få en mer omfattande roll i EU:s beslutsprocess.
	EP kommer också att strida för mer makt åt EU:s maktorgan, eftersom parlamentet _ med den danske EP-ledamoten och unionsmotståndaren Ib Christensens ord _ är "unionsgalen". EP kommer att få igenom förändringar i EU:s institutioner, eller försäkringar om förändringar, som stärker EU:s federala drag.
	Detta kommer Sverige att känna av.
	Jag fick en försmak av detta i Strasbourg, när jag tog del av EU-dokument som visar att Sverige inte får de fem röster i rådet (ministerrådet) vi räknat med. Det blir bara fyra.
	Flera och större förändringar väntar. EU-parlamentet kommer att hota med att säga nej till nya länder för att tvinga fram förändringar, som ger EU mer makt och små EU-länder mindre.

Jörgen Bengtson är HT:s chefredaktör.
Tidigare artiklar om Europeiska unionens parlament var införda den 29 oktober, 1 november och 3 november.

andraledare 931130

Malm är så skyldig han kan bli

	Landsorganisationens ordförande Stig Malm talar gärna om bristande moral hos direktörer, bolagsstyrelser och företag, när de skor sig på arbetarnas eller skattebetalarnas bekostnad.
	Men Malm är inte frispråkig, när fackföreningsägda byggföretaget BPA:s styrelse och verkställande direktör agerar omoraliskt. Stig Malm satt i BPA:s styrelse, när den gav företagets VD Göran Lövgren en fallskärm i guld till ett värde av 24,9 miljoner kronor.
	Malm är också medansvarig för att Lövgrens efterträdare, Bjarne Holmqvist och Björn Lennegren, kunde kvittera ut nio respektive fyra miljoner kronor, när de slutade.
	Stig Malm hävdar att han inte har något med Göran Lövgrens totalt verklighetsfrämmande fallskärm att göra. Först säger Malm att avtalet är "fullkomligt sanslöst" och att "jag var inte på något sätt inblandad i det" (Aftonbladet den 29 november). Sedan erkänner Malm att han var informerad om avtalets innehåll, men hävdar att han inte kunde påverka uppgörelsen.
	Stig Malm försöker svära sig fri från ansvar. Han lägger skulden för avtalet på BPA:s och Byggnads förre ordförande Bertil Whinberg, som blev rånmördad i Tallinn 1991.
	Stig Malm agerar omoraliskt och osmakligt. Ansvarig för BPA:s avtal med Göran Lövgren och hans efterträdare är ytterst BPA:s styrelse, som består av en rad företrädare för LO-etablissemanget med Stig Malm i spetsen. Han kan inte svära sig fri från ansvaret!
	Stig Malm har återigen visat prov på bristande moral och omdöme.
	Det är fullt begripligt att allt fler LO-medlemmar kräver hans avgång. Malms omoral, omdömeslöshet och arrogans är en belastning för LO. Under Malms ledning har LO:s inflytande i samhället minskat. Hur länge accepterar LO:s fotfolk och förbundsordföranden att Stig Malm sitter kvar som LO-ordförande?
	Vi tror inte att Malm har lång tid kvar. Sanden i hans timglas håller på att rinna ut.


andraledare 931016

Mandela värd priset

	Valet av den sydafrikanske frihetskämpen och ANC-ledaren Nelson Mandela till årets mottagare av Nobels fredspris, var ett bra val av den norska nobelkommitten. Även om det var många bud som föregick nobelkommittens besked var det inte oväntat att Mandela tog priset.
	Vad som däremot är lite förvånande är att Mandela ska dela detta pris med den sydafrikanske presidenten Frederik Willem de Klerk. Klart är att alla överenskommelser mellan regering och ANC inte hade varit möjliga utan de Klerks aktiva medverkan och uttalade vilja till samförstånd med den svarta befolkingen.
	I dag finns en överenskommelse mellan ANC och den vita regeringen om att avskaffa den fruktansvärda rasåtskillnadspolitiken apartheid till förmån för en demokratisering av landet. Fram till de första demokratiska valen ska ett övergångsråd med bred politisk representation dra upp ramar för den politiska spelplanen inför valet.
	Men vägen fram till denna överenskommelse och tillsättandet av övergångsrådet har gått över många lik och kantats av mycket taskspel främst från regeringens sida. De Klerk har ett inte alltför smickrande facit, som rymmer både medveten förhalning av processen och upprepade försök att splittra den svarta fronten bland annat genom samarbete med Inkathathapartiet.
	Förklaringen till att de Klerk också får dricka fredskalk är att den fortsatta processen mår bäst av detta. Genom att låta dessa båda herrar dela på priset ger nobelkommitten tydliga signaler om att världen önskar ett demokratiskt Sydafrika.
	Signalen fungerar också som en injektion i processen och ger de båda huvudaktörerna en bekräftelse på att de har en nyckelroll i det fortsatta arbetet, som kräver ett stort mått av kompromissvilja och behärskning från båda sidor.






Maria-Pia in,
Bert och Ian ut?

	Riksdagsvalet kan gå hur som helst. Den senaste mätningen från Sifo, Öresundsbron, ekonomin och frågan om ett kvinnoparti lett av Maria-Pia Boethius gör utgången av valet mer osäker än tidigare.
	Det kan bli allt mellan fyra och nio partier i riksdagen efter valet i september.
Små förändringar i
Sifos januarimätning
	Förändringarna i partisympatier är, att döma av Sifos januarimätning, små men säkra. Sifo har intervjuat ovanligt många, 2 839 personer. Mellan den 10 och 27 januari fick de frågan "Vilket parti skulle du rösta på i riksdagsvalet om det var val i dag?"
	Socialdemokraterna får 49,8 procent (+0,9 procentenheter jämfört med mätningen i december), moderata samlingspartiet 20,6 (+0,3), centerpartiet 6,9 (+0,5), folkpartiet liberalerna 6,3 (-1,2), kristdemokratiska samhällspartiet 4,9 (+0,3), ny demokrati 4,0 (-1,0), vänsterpartiet 3,9 (+-0), miljöpartiet de gröna 2,9 (-0,3) och övriga partier 0,7 procent (+0,5).
	Endast folkpartiets och ny demokratis nedgång är säkra. Uppgången för centerpartiet och "övriga partier" ligger på gränsen till den statistiska fel- och osäkerhetsmarginalen.
Fyra partier
under valspärren?
	Folkpartiets nedgång är en spegling av osäkerheten kring partiet och dess politik.
	Ny demokratis nedgång är naturlig. Ny demokrati är totalt oberäkneligt; det är varken traditionellt populistiskt eller renodlat nyliberalt. Detta kombinerat med bristande profilfrågor, intern splittring och maktfullkomlig ledning gör att ny demokrati ser ut bli ett parti som dansade en sommar, valperioden 1991_94.
	Ny demokrati är inte enda parti, som ser ut att hamna utanför riksdagen, enligt Sifo. Ytterligare tre partier har vikande trender.
	Vänsterpartiet ligger sedan augusti 1993 under valspärren fyra procent.
	Miljöpartiet samlar sedan valet i september 1991 mindre än fyra procent av väljarna.
	Kds har i mer än ett år legat en procentenhet eller mindre från valspärren.
	Om trenderna håller i sig, får den nya riksdagen samma sammansättning som riksdagen före 1988 minus v/vpk.
Osäkerheten
växer bland väljarna
	I Sifos väljarmätning i november 1993 såg det ut som om oklarheten skulle minska i väljarkåren, åtminstone på en punkt: Bara 9,7 procent röstade blankt eller vägrade uppge parti.
	I Sifos december- och januarimätningar stiger åter osäkerheten bland väljarna. Den senaste debatten om kvinnoparti lär ytterligare öka osäkerheten och splittringen i väljarkåren.
	Bland de många blankrösterna och partilösa i januarimätningen, 14,2 procent, döljer sig sannolikt ett ansenligt antal "Maria-Pia-röster", personer som skulle rösta på kvinnolistan. Det är partiet, som Maria-Pia Boethius och de andra kvinnorna i nätverket "Stödstrumporna" eventuellt kommer att ställa upp i valet med.
Kvinnopartiet hänger
på Sifo, DN och TV
	Framtiden för ett "Maria-Pia-parti" ligger till stor del i Dagens Nyheters, kvällspressens, TV:s, Sifos och andra opinionsinstituts händer.
	Inför förra valet gav DN-debatt och TV Bert Karlssons och Ian Wachtmeisters parti en plattform. Sifo tog med det nya partiet i mätningarna. Det ger ett helt annat utslag än om de intervjuade aktivt ska nämna ett parti.
	1991 seglade ny demokrati in i politiken med hjälp av DN-debatt, TV och Sifo. Om Maria-Pia Boethius och hennes systrar slutgiltigt bestämmer sig för att starta ett parti, kvinnolistan, och Sifo, TV med flera gör som för tre år sedan, kan detta kvinnoparti mycket väl komma att ankra upp i riksdagen.
	Om kvinnolistan seglar in i riksdagen, är vänsterpartiets, miljöpartiets och ny demokratis öde sannolikt beseglat. Kvinnolistans politik attraherar vänster- och miljöpartiväljare. Kvinnolistan som fenomen fångar missnöjesröster, vilka i valet 1991 gick till ny demokrati och 1988 till miljöpartiet.
	Sverige går en politiskt spännande vår och sommar till mötes!

bildtext:
Om trenderna står sig och Maria-Pia Boethius bildar sitt kvinnoparti, har det relativt goda möjligheter att ta plats i riksdagen. Det betyder sannolikt att miljöpartiet får sällskap av ny demokrati och vänsterpartiet utanför riksdagen.





Martti Ahtisaari
vägde tyngst

	Den för trekvarts år sedan segertippade socialdemokraten, som för tre veckor sedan var nederlagstippad, avgick med slutlig seger. Martti Ahtisaari vann andra valomgången i det finländska presidentvalet och slog på upploppet uppstickaren Elisabeth Rehn.
	Statssekreterare Martti Ahtisaari fick 53,9 procent av rösterna, mer än han kunde hoppas på och mer än opinionsmätningarna gav honom dagarna före valet. Han visade sig väga tyngst, inte bara fysiskt utan också politiskt
Elisabeth Rehn föll på
regeringens impopularitet
	Försvarsminister Elisabeth Rehn förlorade visserligen, men hon slog å andra sidan förväntningarna som fanns på henne för två månader sedan. Få trodde då att hon skulle gå till valfinal.
	Hon hade en del emot sig som företrädare för en impopulär regering, kvinna, tillhörande en språklig minoritet och representant för ett femprocentsparti (sfp) som inte stod enat bakom henne. 
	Det fanns enstaka väljare, som ratade henne för att hon hade svenska som modermål men i allt väsentligt var inte språkfrågan en valfråga. De försök som finskhetsivrarna gjorde att göra valet till ett språkval föll på hälleberget. Martti Ahtisaari försvarade svenskans och finlandssvenskarnas ställning med stor kraft.
	Elisabeth Rehn föll framför allt på att hon försvarade regeringens ekonomiska politik och var kvinna.
Martti Ahtisaari vann på
utrikespolitik och ekonomi
	Martti Ahtisaari vann valet på en kombination av utrikespolitisk kompetens, regeringskritik, partipolitisk styrka och manlighet.
	Martti Ahtisaari var _ Elisabeth Rehns försvarsministerpost till trots _ den utrikes- och säkerhetspolitiskt mest meriterade. Han har varit toppchef i FN och Finlands utrikesministerium. Det är lämplig bakgrund för en finländsk presidenten, eftersom dennas huvudansvar är utrikes-, säkerhets- och försvarspolitiken.
	Han har hårt kritiserat regeringen, som Elisabeth Rehn lojalt har försvarat. Han har framför allt skjutit in sig på arbetslösheten och förordad en försiktig expansionistisk politik av svensk modell. Denna kritik har gått hem i det arbetslöshetstyngda Finland.
	Han hade ett starkt och landsomfattande parti bakom sig, socialdemokraterna, som gav god draghjälp i andra valomgången.
	Han har fördelen av att vara man. I ett land som har haft starka män som presidenter i svåra tider _ Gustaf Mannerheim, Juho Paasikivi och Urho Kekkonen _ är konventionens makt stark.
Ahtisaari växte i rollen
som möjlig president
	Martti Ahtisaari drog fördel av att han växte i rollen som möjlig president. Mot slutet av valrörelsen framträdde han i TV med säkerhet, värdighet och humor.
	Elisabeth Rehn uppträdde mindre presidentiellt på slutet. Hon kritiserade Ahtisaari för att han lämnade Finland för bosniskt medlararbete och anklagade honom för att vara manschauvinist.
	Ahtisaari och Rehn är olika till det yttre men lika till det inre. De har, med undantag för den ekonomiska politiken, ungefär samma politik. Det var som att välja mellan Pepsi-cola och Coca-cola, sade någon under valrörelsen.
	I synen på Europeiska unionen, försvaret, utrikes- och säkerhetspolitiken var Ahtisaari och Rehn blåkopior av varandra.
	Detta var något som Ahtisaari drog nytta av. Som socialdemokrat på högerkanten och en del av etablissemanget var han ingen röd fara för det borgerliga Finland. Samtidigt drog han nytta av att ha stått utanför finländsk politik, att vara ren. 
Små förändringar
under Ahtisaari
	Martti Ahtisaari är en etablissemangets man men blev president genom att kritisera det politiska etablissemanget. Detta borde normalt ge problem i förhållande till den regering och riksdag, som en president måste samarbeta med.
	Vi tror inte att Ahtisaari får detta problem. Redan på valkvällen började han mildra tidigare skarpa uttalanden och agera diplomat igen. Han vill undvika konfrontation med regeringen Aho.
	Ahtisaari verkar att vara en lyssnande man. Det är en god tillgång för en politiker, i synnerhet om denna ska bekläda det högsta ämbetet i ett land.
	Valet av Ahtisaari innebär små sakpolitiska förändringar i Finland men en ny stil.

bildtext:
Martti Ahtisaari sprang om Elisabeth Rehn på upploppet. Han vann valet på utrikespolitisk kompetens, regeringskritik, partipolitisk styrka och det faktum att han är man. Den 1 mars flyttar han in i det nya presidentpalatset på Talludden i Helsingfors.


andraledare 930831

Mässa sätter Hudik på kartan

	Hudiksvall är en liten stad i ett stort land. Om Hudiksvall och Hälsingland ska locka till sig nya människor och företag, som är nödvändiga för att utveckla landskapet, är det nödvändigt att ta vara på de olika möjligheter som finns att sätta Glada Hudik på kartan.
	Det kan ske med hjälp framgångsrika företag och turistattraktioner, med hjälp av idrottsstjärnor och andra hudiksvallsbor som tränger igenom det nationella mediebruset, med hjälp av mässor, marknader, massmedialt intressanta kongresser och annat som händer i Hudiksvall och sätter staden och kommunen på Sverige-karta.
	I helgen lockade Hudiksvall samlarintresserade människor från hela landet till Norrlands största samlarmässa. I år stod Glysishallen värd för en välorganiserad och välbesökt mässa, som blev en ännu större arrangör- och publikframgång än de tidigare sex samlarmässorna.
	Samlarmässan i Hudiksvall hjälper, liksom mycket annat i den lilla skalan, till att sätta Glada Hudik på kartan.





Mellanljusnan
en turistmagnet
	
	Mellanljusnan är ett mycket attraktivt naturområde, som förtjänar stor uppmärksamhet i turistsammanhang. Detta har också turistföreningen Mellanljusnan tagit fasta på och lyfter nu fram den så kallade Flottarstigen, som ett bra alterntiv för den fiskeintresserade turisten.
	Flottarstigen är en tre mil lång sträcka från Färila upp till Lassekrog. Förutsättningarna för fint fritidsfiske är mycket goda. Där finns både öring, harr och sik. Sträckan lämpar sig mycket väl för en turistsatsning.
	Dessvärre finns det fortfarande starka krafter som inte står bakom en sådan utveckling i Mellanljusnan, utan vill istället bygga ut älven för att utnyttja dess vattenkraft.
Utbyggnadsdebatten
är väckt till liv igen
	På ett seminarium i Söderhamn på onsdagen och torsdagen anordnat av Ljusne-Voxnans vattenvårdsförbund stod det klart att det finns kolliderande intressen beträffande Ljusnans framtid.
	Hälsingekrafts verkställande direktör Allan Wrebo deklarerade sin och bolagets vilja att bygga ut Ljusnan för att ta vara på vattenkraften. Ett argument skulle vara att samhället tjänar många miljoner på en exploatering.
	Mot denna uppfattning stod Bertil Eriksson, fiskerikonsult på länsstyrelsen i Gävleborg. Han hävdade att en sådan utbyggnad skulle förstöra ovärderliga naturvärden. Dessutom skulle kraftbolagen klara sig alldeles utmärkt ändå utan en utbyggnad, påpekade Eriksson.
	Känns debatten igen?
Hälsingekraft
tänker kortsiktigt
	Fortfarande i dag 1994 är det tydligen nödvändigt att förklara värdet av en orörd natur och de inkomster den kan inbringa om man exploaterar den mycket varsamt, exempelvis genom en satsning på fritidsfiske.
	Wrexbo får stå modell för den sort av bolagsmän, som dessbättre börjar bli alltmer sällsynta. Han representerar ett kortsynt särintresse, som inget varken förstår eller förmår när det gäller att bevara värdefull natur.
	Risken för en utbyggnad är trots påtryckningarna från kraftbolagen ganska små. Naturresurslagen är ett tydligt hinder för en utbyggnad. Dessutom skulle opinionen helt enkelt göra det omöjligt för kraftbolagen att genomföra projektet.
	Men det gäller att inte sänka garden. Enligt ett väl känt mönster brukar särintressen liera sig med makten för att kunna blåsa bort individernas motstånd till sina fantastiska projekt.
Turistvärden
måste lyftas fram
	Arbetet i Mellanljusnans turistförening är långsiktigt, betonar föreningens ordförande Folke Åsblom. De närmaste åren blir en startsträcka, som så småningsom ska kunna ge ordentlig fart och lyftkraft åt turistsatsningen.
	En viktig faktor är att flera föreningar samarbetar mot samma mål. Turistföreningen har i dag cirka 35 företag och föreningar som medlemmar. Företagen står för pengarna och turistföreningen ordnar marknadsföringen.
	Turistnäringen har länge varit en bransch vars potential har varit underskattad i Sverige. Förmodligen är vi svenskar för hemmablinda. Efterfrågan på genuina naturupplevelser är stor i Europa. Därför är det viktigt att se sig omkring i Hälsingland och lyfta fram hembygdens värden och presentera dem på ett aptitligt sätt.
	Det är dags för utbudet att möta efterfrågan.






Mer eller
mindre union?

	Europeiska unionen är i kris. Unionens medlemmar kan inte komma överens om röstreglerna i EU:s lagstiftande församling, ministerrådet. Om de tolv EU-länderna inte kan komma överens om röstreglerna i ett utvidgat EU, blir det ingen utvidgning.
	Röstregelsstriden är allvarligare än vad vi tror i Sverige, och den gäller helt andra saker än vad som skymtar fram i medierna.
Röststrid i EU
	I ministerrådet har varje land en ledamot. Antalet röster per ledamot varierar dock beroende på landets folkmängd. Rösterna är viktade så att de mindre länderna får större tyngd.
	Antalet röster i ministerrådet varierar från två (Luxemburg) till tio (Tyskland, Frankrike, Storbritannien och Italien). Danmark och Irland har tre röster, Spanien åtta och övriga länder fem.
	Ministerrådet har totalt 76 röster. För att blockera ett beslut i ministerrådet, där det kan fatta beslut med kvalificerad majoritet, behövs 23 röster.
	Om Österrike, Sverige, Finland och Norge blir EU-medlemmar utökas antalet röster i ministerrådet med 14 till totalt 90 röster. Stridsfrågan i EU är var gränsen för blockerande minoritet ska ligga i ett utvidgat EU. Ska den vara fortsatt 30 procent av rösterna (27 röster) eller fortsatt 23 röster?
Mindre union?
	Alla utom Storbritannien vill höja gränsen till 27 röster, det vill säga hålla fast vid 30-procentsprincipen.
	Ytterst handlar röststriden om EU ska få mer eller mindre makt, om EU ska fortsätta utvecklingen mot en förbundsstat eller ta steg tillbaka på den federala vägen.
	Storbritannien vill ha mindre union och federation. Därför vill britterna göra det svårare att fatta majoritetsbeslut i EU. Ett steg i den riktningen är att sänka gränsen för blockerande minoritet från 30 till 25 procent av rösterna, vilken man uppnår genom att behålla dagens 23-röstersgräns även i ett utvidgat EU.
	Alla utom Storbritannien och Danmark vill ha mer union. Detta gäller även Spanien, som av taktiska skäl höll med britterna tills det fick mer fisk i förhandlingarna med Norge.
	Mest unionsvänligt är EU-parlamentet. Det hotar att säga nej till nya EU-medlemmar, om den blockerande minoriteten blir mindre än 27 röster.
Målet en EU-stat
	I Storbritannien och Danmark är befolkningen motståndare till en långtgående union eller fulländad federation inom EU. Storbritannien och Danmark är de två länder, som har bromsat EEC:s utveckling mot EG och EG:s utvecklingen mot en EU-stat.
	Danmark ligger av olika skäl lågt i den nu aktuella striden om röstregler i ministerrådet. Därför kan det verka som om britterna kämpar ensamma mot unionsivrarna. Så är det normalt inte.
	Storbritannien och övriga EU-länder hittar säkert en kompromiss i fråga om röstregler. EU-systemet är bra på att verka fram kompromisser.
	Ett är dock säkert: Denna kompromiss kommer inte att föra EU bort från det federala målet. EU har nämligen aldrig tagit steg tillbaka från det mål, som EU:s stiftare satte upp, ett Europas förenta stater.
EU får författning?
	EU:s federalt inriktade parlament arbetar oförtrutet vidare för att stärka Unionen. Parlamentet är oroligt för att nya EU-länder som Sverige, Finland och Norge kommer att hindra att EU blir en verklig förbundsstat. Det fruktar att breddningen av EU ska sätta stopp för en fördjupning och förstärkning av EU.
	EU-parlamentet har länge arbetat med att skriva en EU-författning, en konstitution liknande den amerikanska. Nu finns ett färdigt förslag till EU-konstitution. Om den blir verklighet, blir EU en USA-liknande stat, där dagens ännu självständiga EU-stater blir delstater utan vetorätt.
	Det är i detta perspektiv vi bör betrakta dagens strid om röstregler inom EU.

Jörgen Bengtson är HT:s chefredaktör.







Mer m-ledare
än statsminister

	Regeringsförklaringen bjöd på få överraskningar, möjligen med undantag för de kraftfulla och utmärkta markeringar mot rasism och främlingsfientlighet, som statsministern gjorde.
	Statsminister Carl Bildts tal till nationen öppnar det nya riksmötet. Regeringsförklaringen innehöll som väntat avsnitt som alla regeringspartier kunde bokföra som "sina". Men grundtonen i talet var omisskännligt moderat. Talets röda tråd var blå.
Sanering av ekonomin
under hela nittiotalet
	Regeringen Bildt anslår en försiktigt optimistisk ton i den tredje regeringsförklaringen efter valet 1991. Regeringen ser ljusningar på den ekonomiska himlen och goda möjligheter att sitta kvar efter valet 1994.
	Ekonomi är nära vändpunkten, enligt regeringen. Exporten och industriproduktionen stiger, lönsamheten och antalet lediga platser hos arbetsförmedlingen ökar, företagskonkurserna minskar och bankerna har börjat återhämta sig, summerar Carl Bildt.
	Det ser alltså betydligt bättre ut än för ett år sedan. Men statsministern varnar för att svårigheterna är långtifrån övervunna. Det ekonomiska saneringsarbetet måste fortsätta under hela nittiotalet med nya besparingar, avgifts- och skattehöjningar.
Socialdemokraterna bär
ansvaret för situationen
	Oppositionsledaren Ingvar Carlsson (s) opponerar mot mycket av vad regeringschefen har att säga. Ingvar Carlsson är kritisk till regeringens ekonomiska politik, som har ökat arbetslösheten. På den här punkten har dock socialdemokraterna ingen trovärdighet.
	Det var socialdemokratiska regeringar, som genomförde systemskiftet i svensk politik, vilket har försatt Sverige i en katastrofal ekonomisk situation med rekordhög arbetslöshet, allt för stor statsskuld och högt budgetunderskott.
	Regeringen Palme startade avregleringen av svensk ekonomi 1985 med banksektorn och sedan fortsatte regeringen Carlsson med avreglering av nya sektorer under resten av åttiotalet och en skatteomläggningen 1990 som var underfinansierad.
	Regeringen Carlsson började föra en hårdvalutapolitik under åttiotalet, knöt kronan till EG-valutan ecu 1991 och gjorde i budgetpropositionen samma år låg inflation till överordnat mål i den ekonomiska politiken istället för full sysselsättning.
Skillnader i
välfärdspolitiken
	Regeringen Bildt tog över regeringen Carlssons ekonomiska politik; enda grundläggande förändring var att regeringen hösten 1992 blev tvungen att överge ecu-kopplingen och låta kronan flyta. Till detta kommer avregleringar inom offentlig sektor och förändringar inom välfärdspolitiken, som främst moderaterna drivit igenom.
	En socialdemokratisk regering skulle alltså inte ändra den grundläggande ekonomiska politiken, bara delar av välfärdspolitiken. Priset för en ny ekonomisk politik är nämligen att socialdemokraterna omprövar sin EG-politik _ återinför regleringar av ekonomin och målet full sysselsättning.
	I den grundläggande ekonomiska politiken är regering och opposition lika överens som i EG-politiken, även om de säger annat i retoriken. I välfärdspolitiken finns det däremot skillnader, där socialdemokraterna står för mer av rättvis fördelning.
Regeringen kan inte
vinna val på m-politik
	Inom regeringen går åsikterna i sär i synen på den offentliga sektorn och utformningen av välfärdspolitiken. När Carl Bildt läste upp sin regeringsförklaring var det snarare moderatledaren än statsministern som talade i välfärdspolitiken.
	När Carl Bildt kallar avregleringarna och nedskärningarna inom den offentliga sektorn för en "välfärdsrevolution" är det nog bara moderata och högerliberala väljare som håller med. Övriga tre fjärdedelar av valmanskåren känner oro över en sådan politik. Detta är speciellt kännbart bland centerpartiets väljare.
	Om regeringen Bildt söker mandat hos väljarna för en ekonomisk politik och välfärdspolitik av moderatmodell, kommer inte väljarna att ge regeringen fortsatt förtroende. Det kommer inte minst centern att få känna av i valet 1994.

bildtext:
Carl Bildt talade mera som moderatledare än statsminister, när han öppnade riksmötet och kallade regeringens nedskärningar och avregleringar inom offentlig sektor för "välfärdsrevolution". Om regeringen går till val på moderat välfärdspolitik, får den inget nytt mandat.





Mer välfärd
utanför EU

	Vad händer med välfärden i Sverige vid ett EU-medlemskap?
	Det har utredningen "EG, kvinnorna och välfärden" studerat under 1993. Som väntat kom den EU-vänliga utredningen fram till att välfärden blir bättre om Sverige går in i Europeiska unionen (EU).
	Något annat var inte att vänta. När EU-anhängarna inte kan luta sig mot vetenskapliga rön, vilket de inte kan i denna utredning och många andra fall, lutar de sig mot tro.
Utredning studerar
sociala EU-konsekvenser
	Utredningen om EU:s konsekvenser för välfärd och jämställdhet har dels studerat hur EU:s regler påverkar Sverige, dels hur medlemskapet påverkar de ekonomiska förutsättningarna i Sverige.
	Utredningen kommer fram till att EU:s regler på det sociala området påverkar Sverige väldigt lite.
	På det ekonomiska området anser utredningen att medlemskap leder till ökade direktinvesteringar, som ökar välfärden. Utredningen har dock inga vetenskapliga belägg för detta. En rad nationalekonomer och andra experter har underkänt utredningens påstående att direktinvesteringarna skulle öka vid medlemskap.
	Två av utredningens sju ledamöter, Lena Gonäs och Margareta Persson, anser att ett EU-medlemskap hotar välfärden. De har reserverat sig mot utredningens ovetenskapliga slutsatser.
EU hotar välfärden,
varnar reservanter
	Reservanterna har god inblick i välfärdssamhället. Lena Gonäs (s) är forskningsledare på Arbetslivscentrum. Margareta Persson (s) är ordförande för handikappförbundet HCK och före detta riksdagsledamot.
	Gonäs och Persson skjuter utredningen i sank genom att peka på utredningens underskattning av vad medlemskapet kostar statskassan och vad detta innebär för välfärden.
	Enligt reservanterna kostar medlemskapet staten minst 50 miljarder kronor _ cirka 20 miljarder i medlemsavgift, cirka 25 miljarder i skatteanpassning samt "mångdubbelt" mer än de 2_5 miljarder i ökade alkoholkostnader som utredningen räknar med.
	De varnar för att ett medlemskap leder till ökad arbetslöshet och sociala nedskärningar, som drabbar kvinnor och svaga grupper.
	"Faran för ett permanent tvåtredjedelssamhälle ökar ju närmare anknytningen till EU blir", varnar Gonäs och Persson i en debattartikel i Aftonbladet på onsdagen.
EU-anslutning ökar inte
direktinvesteringarna
	Utredningen räknar med att direktinvesteringarna kommer att öka vid medlemskap _ dock utan att kunna belägga detta. Vad vi däremot vet är att direktinvesteringarna har varit stora i Sverige under åttiotalet _ utan medlemskap.
	Sverige hade 1981_1990 större utländska direktinvesteringar än många EU-länder. Under denna period gjorde utländska företag direktinvesteringar i Sverige på 931 dollar per invånare mot 221 dollar i Tyskland, 346 i Irland, 433 i Italien, 611 i Portugal, 673 i Danmark och 768 dollar per invånare i Frankrike.
	Avgörande för att investera i Sverige är att investeringarna är lönsamma och företagsklimatet bra, inte att Sverige är med i EU. Flera faktorer talar för investeringar i Sverige: låg bolagsskatt, bra infrastruktur, välutbildad arbetskraft, hög effektivitet och produktivitet, frihandelsavtal med EU och andra länder. Dessa faktorer kompenserar nackdelar som geografi och klimat.
	Det finns alltså inget som talar för att EU-medlemskap i sig skulle öka utländska eller inhemska investeringar i Sverige.
EU-medlemskap
försämrar välfärden
	Statens kostnader för ett EU-medlemskap är stora, ja till och med större än vad Lena Gonäs och Margareta Persson räknar med.
	Medlemsavgiften ökar från cirka 22 miljarder kronor 1995 till cirka 27 miljarder 1998, enligt regeringens beräkningar. Detta ska jämföras med EES-avtalets årsavgift på 0,7 miljarder kronor.
	Skatte- och avgiftsanpassningen kostar statskassan 30_70 miljarder kronor per år, enligt olika statliga och andra utredningar. Konkurrensen på EU-marknaden tvingar Sverige att sänka främst momsen och punktskatterna på alkohol och tobak.
	Höjd alkoholkonsumtion på grund av ökat alkoholutbud och sänkta priser ökar kostnaderna för stat, landsting och kommun med minst 10_15 miljarder kronor per år. Denna beräkning utgår från bevarat Systembolag och en sammanvägning av kända forskningsresultat (Anders Johnson, norska Sifa med flera).
	Totalt kommer ett EU-medlemskap mot slutet av 1990-talet att kosta staten 70_110 miljarder kronor. Eftersom det inte går att betala detta med ökat budgetunderskott eller höjda skatter, återstår kraftiga nedskärningar i de sociala trygghetssystemen och inom den offetliga sektorn, vilket ökar arbetslöheten.
	Den som värnar välfärden, gör alltså bäst i att säga nej till EU.

bildtext:
Det blir mer utrymme för barn-, äldre- och handikappomsorg om Sverige står utanför EU.




Mexiko har
förlorat
sin oskuld

	Det har funnits något oskuldsfullt över mexikansk politik. Mexiko är macho, men mexikansk politik är jungfrulig. Ett och samma parti har styrt Mexiko i generationer. Den sittande presidenten har alltid utpekat sin efterträdare, som alltid har blivit vald till ny president.
	Torsdagen den 24 mars 1994 förlorade Mexiko sin politiska oskuld. Det skedde på ett valmöte i Tijuana i samma stund som Luis Donaldo Colosio blev mördad.
Colosio mördad
	Luis Donaldo Colosio var den unge (43 år) och populäre presidentkandidat som Mexikos president Carlos Salinas de Gortari i november 1993 hade utsett till sin efterträdare.
	I dag är Mexiko chockat på samma sätt som Sverige var efter mordet på Olof Palme. Alla frågar sig varför han blev mördad.
	Mordet på Colosio var det första mordet på hög politisk nivå i Mexiko sedan 1928, då president Alvaro Obregon blev mördad.
Enpartistat
	Mexiko är i praktiken en enpartistat. Efter revolutionsperioden 1910_1917 fick Mexiko en radikal författning. Den gäller fortfarande. Som garant för revolutionen steg ett nytt parti fram, Institutionella revolutionära partiet (PRI).
	PRI har styrt Mexiko sedan 1929. PRI har totalt dominerat det politiska livet på alla nivåer fram till mitten av 1980-talet.
	Presidentvalet är först den 21 augusti. Det betyder att PRI har tid att utse en ny kandidat, gruppera om styrkorna och vinna valet. Ändå kommer det inte att bli som förr.
	Mordet på Luis Donaldo Colosio kan mycket väl sätta punkt för en 65-årig epok i mexikansk historia: PRI:s envälde.

	Redan före mordet på Colosio fanns en ny osäkerhet i Mexiko. Osäkerheten kommer av maktkampen inom PRI mellan reformvänner och reformmotståndare ("dinosaurier") och en indianrevolt i Mexikos fattiga, sydliga delstat Chiapas.
	Det FN-proklamerade "Urbefolkningarnas år" 1993 var inte mer än till ända, förrän en grupp indianer i Chiapas gjorde väpnat uppror mot den indianförtryckande överheten. 
	Gerillan manade till resning mot "de diktatorer som i så många år fört folkmordskrig" mot urbefolkningen. Gerillan kallade sig "zapatister" efter den mexikanske och indianske revolutionsledaren Emiliano Zapata.
	Upproret fick direkt eller indirekt stöd från olika håll. Zapatisterna tvingade regeringen till förhandlingsbordet.
Zapatistsympati
	Zapatisterna mötte en 47-årig PRI-politiker, den tidigare borgmästaren i Mexico city och nye utrikesministern Manuel Camacho Solis. Han visade förståelse för deras problem.
	I början av mars hade han förhandlat fram ett fredsavtal med rebellerna. Zapatisterna är villiga att lägga ner vapen, om Mexiko i grunden reformeras och demokratiseras.
	Under förhandlingarna steg Camacho fram som en politisk stjärna, en möjlig president. Han vill slå en bro till fattiga och förtryckta.
	"Om jag vore kandidat, skulle jag försöka bygga en bro mellan stabilitet för det mexikanska etablissemanget och mer uppmärksamhet på de nya realiteterna fattigdom, orättvisa och avsaknaden av demokrati", sade Camacho i "Newsweek" strax före mordet på Colosio och lät som en presidentkandidat.
	Dagen före mordet förklarade Camacho att han inte tänkte kandidera. Vad säger han i dag?
Camacho president?
	President Carlos Salinas, som förra året ratade Camacho till förmån för Colosio, måste nu lansera en ny kandidat för PRI.
	Om han väljer Camacho, är dennes seger tämligen säker. Camacho har nämligen starkt stöd utanför PRI. Om Salinas åter ratar Camacho, kandiderar denne sannolikt för ett annat parti.
	Utgången av mordet på etablissemangskandidaten Colosio kan mycket väl blir att uppstickaren och reformvännen Camacho blir Mexikos nye president.
	Om Manuel Camacho Solis blir president innebär det sannolikt slutet för Mexikos auktoritära styre. Men säker kan man aldrig vara. Camacho är en produkt av det gamla PRI-systemet. Han låter som en stor demokrat och reformvän, men vill och kan han omsätta retoriken i praktiken?
	Den frågan får vi kanske svar på efter presidentvalet.

Jörgen Bengtson är HT:s chefredaktör.




teckningen 931224
TECKNINGEN
Midvinternattens köld är hård.





Miljöpartiet
åter i riksdagen?

	Svenskarna har länge varit osäkra på sina partisympatier. Andelen blankröster eller vet-ej-svar är hög i väljarbarometrarna.
	I Sifos väljarbarometer för november är väljarna mer säkra på sin sak. Endast 9,7 procent tillhör kategorin osäkra väljare.
Små förändringar
i väljaropinionen
	Förändringarna i partisympatier är annars små. Enligt Sifo ger svenskarna (1 889 intervjuer) följande svar på frågan "Vilket parti skulle du rösta på i riksdagsvalet om det var val i dag?"
	Socialdemokraterna 48,9 procent (-1,1 procentenheter jämfört med oktobermätningen), moderata samlingspartiet 20,0 (-0,9), folkpartiet liberalerna 6,8 (-0,4), centerpartiet 6,3 (-0,6), kristdemokratiska samhällspartiet 5,0 (+0,7), ny demokrati 5,0 (+0,6), vänsterpartiet 3,9 (+0,6), miljöpartiet de gröna 3,5 (+1,1) och övriga 0,6 procent (+-0).
	Endast miljöpartiets uppgång är säkerställd. Kds uppgång ligger på gränsen till den statistiska fel- och osäkerhetsmarginalen.
Fyra till åtta
riksdagspartier
	Samtidigt som väljarna blir mer säkra på sina partival, blir osäkerheten större om vilka partiet som kommer in i riksdagen.
	Miljöpartiet, som efter valet har varit ute ur riksdagen i Sifos mätningar, är på väg upp mot fyraprocentspärren. Vänsterpartiet ligger på spärrgränsen. Ny demokrati och kds ligger över men nära fallbilan fyra procent; detta gäller främst ny demokrati, som enligt Sifo har lägst partitrohet bland sina sympatisörer.
	Sammantaget är det alltså fyra partier, som balanserar på spärrgränsen. Som det ser ut i dag, kan den nya riksdagen få allt mellan fyra och åtta partier.
Mp lockar väljare på nej
till Öresundsbron och EU
	Miljöpartiet har blivit uträknat många gånger. I Sifos senaste mätning ser miljöpartiet ut att kunna komma tillbaka i riksdagen. Än är partiet inte där, men för första gången efter katastrofvalet 1991 går det inte att räkna ut Birger Schlaug med flera på förhand.
	Miljöpartiets framgång är inte svår att förklara.
	Dels har det blivit ordning i miljöpartiet. Extrakongressen i höstas var lika välordnad som kongressen i Hudiksvall i våras var kaotisk. Partiet har en fungerande ledning med ett manligt spåkrör (Biriger Schlaug), som håller ett fast grepp om styråran.
	Dels har Öresundsbron blivit en stor sak- och symbolfråga. Miljöpartiets oreserverade nej till Öresundsbron i kombination med partiets nej till EU gör att det står starkare mot viktiga gröna väljargrupper än vad centern gör.
S över och m under

	Socialdemokraternas höga opinionsstöd, kring 49 procent, håller knappast i sig till valdagen. Men även om partiet tappar en del i valspurten, så vore det en första klassens sensation om det inte skulle göra ett markant mycket bättre val än 1991 (37,7 procent).
	Moderaterna ligger fortsatt under valresultatet. Partiet pendlar upp och ner kring ett medelvärde något under valresultatet. De senaste Sifo-mätningarna tyder inte på att moderaterna har börjat rutscha utför i opinionen.
Avgörande val
för centerpartiet
	Folkpartiet och centern har trovärdighetsproblem.
	För folkpartiet handlar det om kluvenhet. En del av partiet vill dra åt höger och samarbeta med moderaterna, en annat vill åt vänster och socialdemokraterna, en tredje vill stå i mitten.
	För centern handlar det om trovärdighetsproblem kopplat till främst miljö-, fördelnings- och EU-politiken. Väljarna undrar hur centern ska kunna förverkliga sin miljö- och fördelningspolitik i en högerledd regering och i EU samt hur centerideologin går ihop med EU-medlemskap.
	Centern har minskat i alla Sifo-mätningar sedan juni. Ingen av minskningarna är statistiskt säkra, men tendensen ser negativ ut.
	För att bryta trenden måste centern ha en tydlig och trovärdig miljö- och fördelningspolitik. Den utesluter på miljöområdet ett ja till Öresundsbron och eftergifter i EU-förhandlingarna.
	För att återvinna trovärdighet i stort, måste centern bryta upp från blockpolitiken, som bara gynnar socialdemokrater och moderater, och inse att centerns ideologi är oförenlig med EU:s.

bildtext:
Om den positiva trenden håller i sig för miljöpartiet, har det god chans att komma tillbaka i riksdagen. Efter kaoskongressen i Hudiksvall i våras har miljöpariet fått bättre ordning i partiet.

andraledare 931108

Miljöpartiet de arbetslösa

	Miljöpartiet de gröna avslutade på söndagen sin extrakongress i Södertälje. Till skillnad från den kaotiska kongressen i Hudiksvall i slutet av maj i år genomfördes denna kongress under ordnade former. På grund av den bristande mötesdisciplinen och den stora beslutsvåndan på majkongressen hann man inte ta ett nytt partiprogram.
	Därför tvingades partiet att lägga in en extrakongress för att kunna prestera ett sammanhållet partiprogram inför valet 1994. Nu har man med förvånansvärt stor enighet tagit ett program, som ska lyfta in partiet i riksdagen igen.
	Programmet innehåller inga större överraskningar annat än att partiet ytterligare skärper sin profil när det gäller motståndet till ett svenskt medlemskap i Europeiska Unionen (EU). Man vill göra denna fråga till valets huvudfråga, vilket kan visa sig vara ett vinnande recept. Denna fråga äger sådan betydelse för Sveriges framtid att den aldrig nog kan genomlysas.
	Miljöpartiet skärper tonen betydligt även när det gäller kärnkraftsfrågan, där kongressen enades om att i partiprogrammet kräva att avvecklingen påbörjas omedelbart. Dessutom anser kongressen det nödvändigt att lagstifta om att kärnkraften ska avvecklas inom tre år. En inte oväntad ideologisk markering.
	Vad som däremot är förvånande är att partiet inte fäster större uppmärksamhet vid det problem, som väljarkåren sätter överst på dagordningen inför valet 1994 _ arbetslösheten. Utan trovärdiga förslag till medicin mot denna epidemi kan ett mer passande namn för partiet efter valet vara miljöpartiet de arbetslösa.







Miljöpartiet har
riksdagsvittring

	Varje vår när maskrosorna slår ut, blomstrar också miljöpartiet de gröna i medier och medvetande under en helg. Miljöpartiet har nämligen sin årliga partikongress i maj.
	Miljöpartiets kongress i Järna i pingsthelgen blev en skarp kontrast till tidigare kongresser, då partiet inte haft tid att diskutera politik eller strategi ordentligt och ordnat, eftersom personmotsättningar, ideologi- och procedurstrider, ordnings- och detaljfrågor tagit för mycket tid.
	Så var det för ett år sedan, då miljöpartiet höll kongress i Hudiksvall. Då räckte tiden inte till för det som var huvudsyftet med kongressen: att anta nytt partiprogram.
Äntligen ordning
i miljöpartileden
	Miljöpartiet hade länge svårt att få ordning i leden. Striden mellan så kallade realister och fundamentalister och mellan olika personer har länge förlamat miljöpartiets kongresser.
	I år var det annorlunda. Nu återstår inte mycket av vänster- och flumstämpeln.
	De mer samarbetsvilliga och konstruktiva realisterna hade ett säkert grepp om kongressen, även om partistyrelsen förlorade några omröstningar.
	Kongressen omvalde språkrören Birger Schlaug och Marianne Samulsson i full enighet och valde ny partistyrelse enligt valberedningens förslag. Personmotsättningarna på kongressen var få, även om det tidigare språkröret Jan Axelsson (1990_92) använde DN-debatt för en bredsida mot partiet ("Miljöpartiet icke trovärdigt") och sedan meddelade att han lämnar partiet.
Nya valstrategier
bör locka nya väljare
	Miljöpartiet tar det politiskt-strategiskt riktiga greppet att profilera sig som ickesocialistiskt EU-motståndarparti. Det bör locka en del centerpartistiska och borgerliga EU-motståndare att lägga sin röst på miljöpartiet i höstens riksdagsval.
	Alla vet att miljöpartiet betonar miljöfrågorna. På detta område väljer partiet, strategiskt helt rätt, att bredda miljöprofilen till skattepolitik (skatteväxling) och allergifrågor. Kongressen antog ett allergiprogram, "Allergisanera Sverige", som tillsammans med mp-kravet på mer pengar till vården, bör kunna locka väljare inom den stora gruppen allergiker och vårdtagare.
	Miljöpartiet tar också det valtekniskt-strategiskt riktiga greppet att söka valsamverkan med andra partier. Miljöpartiet planerar teknisk valsamverkan med bland andra pensionärspartiet och komvuxelever. En samverkan i riksdagsvalet bör kunna hjälpa miljöpartiet att häva sig över valspärren fyra procent.
	Miljöpartiets svaghet är fortfarande en bristande politisk bredd och en ekonomisk politik med låg trovärdighet.
Centerns EU-ja och nyd:s
undergång kan hjälpa mp
	Det mest centrala för miljöpartiet är att komma tillbaka i politiken, det vill säga i riksdagen. Förutsättningarna för detta har ökat under våren och med kongressen i Järna.
	Centerns ja till EU bör ge miljöpartiet centerröster, om inte centern ger EU-motståndarna i de egna leden möjlighet att rösta på en centervalsedel med EU-motståndare i riksdagsvalet.
	Ny demokratis undergång bör ge miljöpartiet en del av de missnöjesröster, som ny demokrati och kristdemokratiska samhällspartiet fick i förra riksdagsvalet.
	Opinionsmätningarna bekräftar att miljöpartiet är på väg uppåt.
	Om miljöpartiet de gröna fortsätter att agera med den självmedvetenhet, konstruktivitet och relativa mognad som partiet har visat på sistone och samtidigt håller mer åt mitten än vänster, är sannolikheten stor att miljöpartiet återkommer i riksdagen.

bildtext:
Miljöpartiet har riksdagsvittring efter pingsthelgens kongress i Järna utanför Södertälje.


andraledare 940511

Mindre ungdomsarbetslöshet

	Hudiksvalls kommun tar arbetslösheten på största allvar. Kommunstyrelsen beslutade på tisdagen, på förslag från centerpartiet, att ta två miljoner kronor av överskottet för att bekämpa framför allt ungdomsarbetslösheten.
	Sedan tidigare har kommunen 225 ungdomar sysselsatta inom ramen för ungdomspraktik. Med två miljoner kronor till i kassan räcker pengarna till ytterligare 300 ungdomspraktikplatser.
	I dag är cirka 500 ungdomar öppet arbetslösa i Hudiksvalls kommun.
	Kommunen har flera tankar med de 300 nya praktikplatserna. De ska dels höja ungdomarnas kompetens och kompetensen i kommunen, dels hindra att ungdomar flyttar till storstadsregionerna när dessa börjar efterfråga arbetskraft i konjunkturuppgången.
	Hudiksvalls kommun ska tillsammans med arbetsförmedlingen ta fram olika projekt. Kommunalrådet Marianne Ahlqvist (c) pekar på bland annat verkstadsindustri-, vård-, miljö-, musik- och serviceprojekt.
	Centerinitiativet i Hudiksvall är utmärkt. Det kommer att mer än halvera den öppna arbetslösheten bland ungdomar. Det ger arbetslösa unga nytt hopp om framtiden.
	Det behövs inte mycket till i pengar för att kommunen ska kunna erbjuda alla arbetslösa unga arbete, praktik eller utbildning. En sådan ungdomsgaranti, utformad så den stimulerar och premierar ungdomar som själva söker eller ordnar jobb, är ett bra sätt att möta den passivitet och destruktivitet, som arbetslöshet vanligen leder till.




andraledare 940426

Missbruk av KU-funktion
	Konstitutionsutskottet (KU) skulle kunna fylla en viktig kontrollfunktion gentemot regeringen. Tyvärr gör KU inte det, eftersom både oppositionen och regeringen missbrukar KU-funktionen.
	Socialdemokraterna anmälde på onsdagen statsminister Carl Bildts brev om Volvo-Renault-affären till KU, eftersom de anser att Bildt lägger sig i KU:s arbete.
	Bakgrunden till anmälan är bråket mellan Bildt och KU:s ordförande Thage G Peterson om vad regeringen visste om Volvo-Renault-affären. Peterson hävdar att regeringen visste att fusionen skulle spricka och att det fanns risk för insideraffärer. Bildt kallade i sitt brev till KU detta för lögn och krävde att KU granskar Petersons uttalande.
	När socialdemokraterna satt i regeringsställning använde Anders Björk (m) KU för att försöka fälla enskilda statsråd (s) utan att det fanns fog för detta.
	Konstitutionsutskottet håller allt mer på att förvandlas till en sandlåda istället för den seriösa granskare av makten som den borde vara. Huvudansvaret för detta vilar på socialdemokraterna och moderata samlingspartiet.







Missbruk av
u-landsbiståndet
	
	Sverige har länge hört till de generösaste biståndsgivarna till u-länderna. Tillsammans med Norge och Nederländerna är Sverige ensamt om att uppfylla FN:s bidragsmål 0,7 procent av bruttonationalprodukten (BNP).
	Siffran säger dock inget om hur biståndet används.
Biståndet går inte
till de fattigaste
	Uppgifter från en grupp icke-statliga organisationer (NGO) från 22 länder i Asien, Europa och USA visar att endast tio procent av det totala biståndet går till de 1,3 miljarder verkligt fattiga människorna i världen.
	En stor del av biståndspengarna fastnar i mottagarländernas regeringar och deras byråkrati. Detta gäller även biståndspengarna från Sverige. Återigen är det läge att påminna om att kvaliteten på biståndet är minst lika viktigt som kvantiteten.
	Tyvärr har de politiska partierna haft svårt att ta till sig detta enkla faktum, eftersom de kunnat inkassera politiska poänger genom att enbart ropa på en höjning av biståndet. Kvalitet har varit underordnad kvantitet.
	Förhoppningsvis kan NGO:s uppgifter bidra till en öppnare debatt om vad biståndet verkligen används till.
Alltför stora och
vidlyftiga projekt
	OECD-ländernas (Ekonomisk samarbetsorganisation) u-landsbistånd 1992 var 480 miljarder kronor. En växande del av detta bistånd är bundet, det vill säga ges mot villkor att u-ländernas behov levereras av producenter i givarlandet.
	På så sätt trängs u-ländernas egen industri undan från en stor marknad och u-länderna tvingas köpa varor till för höga priser. Ett allvarligare problem är ändå det faktum att så lite av biståndsresurserna når den fattiga befolkningen.
	Enligt en paraplyorganisation för givarorganisationer (ICVA), vilken för övrigt innehåller de flesta organisationerna i NGO, stannar u-hjälpen hos medel- och överklassen i de fattiga länderna. Orsaken är att pengarna ska fördelas av respektive regering, vilken är suverän att bestämma hur den ska fördela sina resurser.
	Alltför ofta går då pengarna till annat än den fattiga befolkningen och i en del skräckexempel kan biståndet gå till vapen, som i fallet Etiopien och dess inre strider om Eritreaprovinsen.
	Ännu ett problem med biståndet är att det i stor utsträckning har inriktat sig på alltför stora projekt, som känts främmande för lokalbefolkningen. Baibang-projektet i Vietnam är ett sådant exempel.
Givaren vill se vad
pengarna används till
	Uppgifterna från NGO och ICVA styrker tidigare rapporter från FN:s biståndsorgan UNDP om att en marginell del av biståndet går till den sociala sektorn och de fattiga i mottagarländerna. Även världsbanken efterlyser en förändring av biståndspolitiken till förmån för de allra fattigaste människorna.
	Svensk biståndspolitik måste ta intryck av dessa uppgifter. Detta gäller inte bara SIDA, som administrerar hälften av Sveriges u-landsbistånd, utan även övriga hjäporganisationer. För att medborgaren ska vara beredd att betala för bistånd via skattsedeln eller direkt ur plånboken måste den se vad pengarna verkligen används till.
	En omorientering i riktning mot fler småskaliga hjälpprojekt i kombination med en klar återkoppling till den svenske givaren är den enda möjligheten att upprätthålla u-landsbiståndet.
	Dessa förändringar kan också göra det möjligt att höja biståndet ytterligere, när givaren ser att pengarna verkligen gör nytta.


Bildtext
Endast tio procent av det totala u-landsbiståndet i världen går till de 1,3 miljarder verkligt fattiga människorna i världen. Resten fastnar hos mottagarländernas regeringar och deras byråkrati.






Mitten
lever farligt

	Regeringen har tagit ny demokrati till heders igen.
	Genom att förhandla med Ian Wachtmeister ser regeringen ut att kunna säkra en parlamentarisk majoritet bakom regeringsförslag, som annars skulle falla i riksdagen. Dessa förhandlingar ökar ny demokratis legitimitet och sporrar partiet att idka ny utpressning.
Riksdagsdramatik i
skuggan av Volvo och LO
	Förra veckans dramatik _ med havererad Renault-Volvo-affär, uppror i LO-leden, Pehr G Gyllenhammars och Stig Malms avgång _ kastade sin slagskugga över allt annat i den offentliga debatten och massmedierapporteringen i Sverige.
	I skuggan av denna dramatik rådde politiskt kaos i riksdagen, när regeringen försökte samla en parlamentarisk majoritet bakom olika förslag, som riksdagen ska behandla den 15 december.
	Dramatiken i riksdagen, och främst då i fyra av dess utskott, visar med största tydlighet vilken bräcklig regering och oansvarig opposition Sverige har och vilket problem blockpolitiken innebär.
Regeringen förhandlar
med nyd på bred front
	Varje gång socialdemokraterna och ny demokrati säger nej till viktiga regeringsförslag, hotar politiskt kaos och ekonomisk oro. Detta har hänt flera gånger under regeringen Bildts drygt två år vid makten. För några veckor sedan var det dags igen.
	Den här gången fick regeringspartierna ännu en gång sätta sig i förhandlingar med de nyckfulla och opålitliga nydemokraterna. De fick ta plats i finsoffan i arbetsmarknadsutskottet, socialutskottet, socialförsäkringsutskottet och finansutskottet.
	Regeringspartierna har i dessa utskott under några veckor förhandlat om regeringens förslag till arbetslöshetsförsäkring, barnomsorgslag, vårdnadsbidrag, fri etableringsrätt för privatpraktiserande specialistläkare och skattehöjningar på bensin och diesel.
	Regeringen står delvis och faller med förslagen, åtminstone med arbetslöshetsförsäkringen och vårdnadsbidraget.
Om regeringen sitter kvar,
får nyd ökat inflytande
	Regeringen lovade tidigt att den inte skulle förhandla med ny demokrati och göra sig beroende av Ian Wachtmeister och hans gäng. Det är precis vad som nu håller på att ske. Regeringen är till och med mer beroende av ny demokrati i dag än tidigare.
	De fyra regeringspartierna ligger dåligt till i väljaropinionen. Om de skulle sega sig upp till 1991 års valresultat eller strax därunder 1994, blir de minst lika beroende av ny demokrati som nu, förutsatt att nydemokraterna klarar valspärren fyra procent.
	Om socialdemokraterna blir större än regeringspartierna, kommer ny demokrati i vågmästarposition. Då måste ny demokrati aktivt rösta för regeringens förslag och inte bara avstå från att rösta, annars faller förslagen om socialdemokraterna röstar mot.
Farligt för
mittenpartierna
	Regeringen Bildt avser att gå till val med samma regeringskonstellation som i dag. Allt fler väljare frågar sig om den är ett trovärdigt regeringsalternativ.
	Mittenväljarna visar i opinionsmätningarna att de inte tror på en sådan regering. De tror än mindre på en regering, som blir mer beroende av ny demokrati. Om centerpartiet och folkpartiet liberalerna inte tänker sig för i regeringsfrågan, kommer många mittenväljare att tänka sig för på valdagen. Det kommer att gå ut över mittenpartierna.
	Vi tror inte att mittenledarna Olof Johansson och Bengt Westerberg kan försvara ett regeringsalternativ, där Ian Wachtmeister får ökat spelrum. Vi tror inte att de kan försvara en regering, som innebär politisk och ekonomisk instabilitet.
	Sverige behöver breda politiska uppgörelser, oberoende av vem som regerar. Detta förutsätter att socialdemokraterna tar ansvar, vilket de inte gör.
	När Sverige behöver breda, trovärdiga och blocköverskridande uppgörelser, som ger politisk stabilitet, är blockpolitiken lika cementerad som vanligt och den politiska instabiliteten större än någonsin.
	Det är synd om Sverige.

bildtext:
Olof Johansson (c) och Bengt Westerberg (fp) lever farligt. De kommer att få svårt att övertyga mittenväljarna om att de ska rösta fram en högerledd regering, som sannolikt blir än mer beroende av ett populistiskt högerparti (nyd) än i dag.


andraledare 931110

Mitten segrade i Jordanien

	En intolerant religiös fundamentalism breder ut sig i världen. Den finns inom alla religioner, även om västvärlden mest uppmärksammar den muslimska fundamentalismen.
	Fundamentalismen är på frammarsch i flertalet muslimskt dominerade länder, från Bosnien till Bangladesh, från Algeriet till Arabiska halvön.
	Styrkan i den muslimska väckelsen varierar stort mellan olika länder. Den är svag i Bosnien och Bangladesh men vanligen stark i arabiska länder, där den hotar sekulariserade regimer i länder som Algeriet och Egypten.
	Ett land som länge haft problem med muslimsk fundamentalism är Jordanien. Fundamentalisterna är starka i parlamentet och hotar den religiösa, etniska och politiska balansen i det jordanska samhället. Därför var det många i och utanför Jordanien, som med oro såg fram mot parlamentsvalet i Jordanien den 8 november i år, landets första flerpartival sedan 1956.
	I parlamentsvalet deltog 22 partier. Bland de 550 kandidaterna till 80 platser i representanternas hus, som parlamentets underhus heter, fanns många fundamentalister.
	Valet blev ett nederlag för de fundamentalistiska partierna och kandidaterna. Islamiska aktionsfronten (AIF), som vill införa ett strikt muslimskt samhälle och motsätter sig fred med Israel, gick kraftigt tillbaka och får 16 av 80 platser i underhuset. Vänsterkandidater som säger nej till fred med Israel fick två mandat.
	Valet blev en stor framgång för mittenkrafterna. Flertalet av parlamentsplatserna går till partilösa mittenpolitiker, som står kung Hussein nära. För första gången kom också en kvinna in i underhuset.
	Kung Hussein, den ständige överlevaren i Mellanösterns stormiga politiska liv, framstår som valets verkliga vinnare. Han fick den reform- och fredsinriktade parlamentsmajoritet han önskade. Han fick en valrörelse, där palestinierna, Jordaniens största folkgrupp, höll låg profil och ett valresultat som var en klarsignal till fred med Israel.
	Jordanien har slagit in på en demokratins och fredens väg, som kan bli en modell för andra arabländer. Kung Hussein har visat att det går att besegra politisk extremism och muslimsk fundamentalism med röstsedlar snarare än kulor.


andraledare 931122

Moderat högervridning

	Moderata samlingspartiets riksstämma i Solletuna gick inte riktigt som partiledningen hade tänkt sig. På flera punkter fick partistyrelsen underkänt. Moderaternas partistämma skärpte högerprofilen och distanserade partiet än mer till den modererande och samlande roll, som den gamla högerpartiet försöker ge sken av genom sitt partinamn "moderata samlingspartiet".
	Moderatstämman flyttade partiets positioner rejält åt höger, när den kritiserade moderaterna för att inte gå i bräschen för tillräckligt stora skattesänkningar och hårda tag i brottsbekämpningen, krävde avveckling av det generella välfärdssamhället och upplösning av Svenska kommunförbundet.
	Moderatstämman har mycket tydligt visat att moderaterna är ett ytterkantsparti. Moderaterna kan med sin extrema politik, som är ett klart avståndstagande till den nordiska samhällsmodellen, aldrig samla nationen.
	Om statsminister Carl Bildt går till val på den politik som moderaternas partistämma slog fast i Sollentuna, kan Carl Bildt börja nedräkningen till en given förlust på valdagen den 18 september 1994.


fjärdeledare 940426

Moderat moral avslöjad
	Regionåklagare Christer van der Kwast i Härnösand beslutade på onsdagen att åtala riksdagsledamot Per-Richard Molen (m) för mutbrott. Den moderate toppolitikern i Västernorrland åtalas för att han erbjudit cirka 20 företag tjänster med anknytning till uppdraget som riksdagsledamot.
	Den mutmisstänkte moderaten i Västernorrland sitter kvar på sin post och är nyligen nominerad som förstanamn på en av partiets riksdagslistor. Partisekreterare Gunnar Hökmark (m) utfärdar ingen förkastelsedom över Molen.
	Värre är det för den moderate toppolitikern i Sörmland, Björn von der Esch, som försvarar kulturkonservativa värden, när han säger nej till att Sverige ska bli en delstat i EU-staten. Partisekreteraren svarar med en förkastelsedom, varefter moderaterna i Sörmland i sämsta staliniststil utesluter honom från riksdagslistan i strid med gällande m-stadgar.
	Moderaternas moral är avslöjande: Hellre en mutkolv än en rakryggad kulturkonservativ i riksdagen.







Moderaternas
politik omöjlig

	Moderata samlingspartiets skatte- och välfärdspolitik är omöjlig, dels för att den är så extrem att bara en liten minoritet av väljarna delar den, dels för att den inte går ihop ekonomiskt.
Moderater och
nydemokrater isolerade
	Moderaternas partistämma i Sollentuna är slut och med den fem dagars intensiv debatt.
	Den som följt debatten via press, radio och TV har sett ett annat parti än det Carl Bildt normalt leder. Ungmoderaterna har på stämman sagt vad många äldre moderater tänker men inte vågar säga. Men deras inlägg har också skrämt kulturkonservativa och socialt ansvarskännande moderater.
	Moderatstämman gick på viktiga punkter mot partistyrelsen och beordrade rättning höger ut.
	Moderaternas högervridning, eller snarare vridning i ultraliberal eller libertariansk riktning, är tydligt i skatte- och välfärdspolitiken. Här står moderaterna på andra sidan avgrunden från regeringskollegorna och s-v-oppositionen. Enda parti som sträcker ut handen till moderaterna är ny demokrati.
	Moderaterna har sällan stått så isolerade som nu.
Moderaterna har
brutit mot vallöften
	Carl Bildt har problem med moderaternas vallöften på skatte- och välfärdsområdet.
	I valet lovade moderaterna sänkta skatter.
	Det blev höjd inkomstskatt via slopat schablonavdrag, sänkt grundavdrag och utebliven inflationsjustering av skatteskalan. Till detta kommer en allmän sjukförsäkringsavgift som dras från lönen och ett regeringsförslag om motsvarande a-kasseavgift 1994.
	Regeringen Bildt har också sänkt vissa skatter, men den totala direkta eller indirekta inkomstskatten har ökat. Den enskilda skattebetalaren har fått mindre pengar i plånboken.
	I valet lovade moderaterna att folk ska kunna leva på sin lön.
	Det blev tvärtom. Det har aldrig varit så många som lever på arbetslöshetsersättning eller socialbidrag. Utbetalningarna till socialbidrag har ökat med 23 procent i fasta priser 1991_93.
M vill avveckla
välfärdssamhället
	På riksstämman i Sollentuna lovade moderaterna kraftigt sänkta skatter och sanerade statsfinanser.
	Moderaterna vill sänka statsskatten, sänka kommunalskatterna, sänka arbetsgivaravgifterna, slopa fastighetsskatten, sänka mervärdesskatten till cirka 18 procent. "Under 1990-talet ska Sverige bli ett ledande skattesänkarland", säger moderaterna.
	Moderaterna talar dock inte om hur de ska kunna sänka skatterna, betala 23 miljarder kronor per år ur statsbudgeten till EU:s budget (27 miljarder från och med 1998), få bort underskottet i statsbudgeten och klara av den offentliga sektorn framöver med 30 procent fler grundskoleelever under nittiotalet och 100 000 fler mycket vårdkrävande pensionärer under en tioårsperiod.
	Om moderaterna ska kunna leva upp till löften om sänkta skatter och bantat budgetunderskott, måste de skrota välfärdssamhället.
Nödvändigt att avslöja
moderaternas politik
	Moderaterna vill ersätta ett skattefinansierat välfärdssystem på hög nivå med avgiftsfinansierade system på låg nivå. Detta, kombinerat med privatisering av välfärdssystemen och avveckling av Kommunförbundet och Landstingsförbundet, visar att Bildts parti är för en nedmontering av det generella välfärdssamhället och för en avveckling av den nordiska samhällsmodellen.
	Yngre moderater, som riksdagsmanen och MUF-ordföranden Fredrik Reinfeldt, säger rakt på sak att välfärdsstaten måste bort. "Välfärdsstaten är omöjlig", säger Reinfeldt.
	Äldre moderater är vanligen mera avvaktande. Få av dem tar avstånd från den skatte- och välfärdspolitik, som riksstämman fastställde och som innebär att välfärdsstaten måste bort.
	Frågan är om det finns utrymme för någon solidarisk socialpolitik i moderaternas avgiftsfinansierade framtidssamhälle, där envar är sin egen lyckas smed.
	Det är inte välfärdsstaten som är omöjlig, utan moderaternas politik. Det är nödvändigt att tala om detta för väljarna!

bildtext:
Moderatledaren Carl Bildt leder ett parti, som är på marsch höger ut med en omöjlig skatte- och socialpolitik.



underledare 940614

Morgontur för Sundsvallspendlare

	Hudiksvallsbor med jobbet eller skolan i Sundsvall är bara att gratulera. Äntligen får de en morgonförbindelse till Sundsvall med tåget. Turen har blivit möjlig genom att landstinget i Gävleborg har beställt den.
	Förbindelserna mellan Sundsvall och Hudiksvall är, detta initiativ till trots, fortfarande undermåliga med tanke på att det finns många som pendlar mellan Sundsvall och Hudiksvall dagligen. En stor del av dessa pendlare är därför tvungna att åka bil.
	Inte minst av miljö- och säkerhetsskäl är det riktigt att satsa på fler tågförbindelser norrut. Bakom hörnet lurar en stor potential för tåget. Arbets- och studiependling till Sundsvall från i första hand Hudiksvalls och Nordanstigs kommuner kommer att bli allt vanligare i takt med att samarbetet mellan kommunerna utvecklas.
	Den pågående utbyggnaden och anpassningen av Ostkustbanan för att kunna köra snabbtåg på hela sträckan Sundsvall _ Stockholm 1997 kommer också att öka intresset för boende i Sundsvallsregionen att flytta ut till både Nordanstig och Hudiksvall.
	Redan i dag reser var fjärde yrkesarbetande i Nordanstigs kommun till sitt jobb i Sundsvallsområdet. Ett självklart mål är naturligtvis att få tåget att stanna i Gnarp, anser kanslichefen i Nordanstigs kommun Stefan Haglund.
	Detta är ett långsiktigt mål, som kan ge Nordanstigs kommun ett kraftigt lyft. En satsning på snabba, bekväma, billiga, miljövänliga och säkra kommunikationer, det vill säga flera tågförbindelser, är en av de viktigaste Norrlandsfrågorna.







Mot bättre tider?

	Sverige ser ut att gå mot bättre tider. Regeringen Bildts tredje budget har bättre förutsättningar än de föregående att slå in.
	Finansminister Anne Wibble (fp) har i två tidigare budgetar missbedömt viktiga faktorer i den ekomomiska utvecklingen som storleken på budgetunderskottet och statsskulden. Nästa budgetår bör missen inte bli lika stor, även om en del talar för att hon fortfarande är optimistisk i överkant.
Flertalet kurvor
pekar åt rätt håll
	I förslaget till statsbudget pekar många kurvor åt rätt håll:
	Ekonomin växer istället för krymper. BNP-tillväxten ökar med cirka 2,5 procent 1994_1995. Målet 1996_1999 är cirka 4 procent.
	Exporten ökar med nära 11 procent 1994 och 7 procent 1995. 1993 års överskott i bytesbalansen (3,6 miljarder kronor) blir 44,6 miljarder 1994 och 67,1 miljarder 1995 efter år av underskott.
	Industriproduktionen ökar med 8,5 procent 1994 och 6 procent 1995. Bruttoinvesteringarna i näringslivet, som minskade med 15 procent 1993, ökar med 9 procent 1994 och cirka 12 procent 1995.
	Budgetunderskottet minskar med 45 miljarder kronor, från cirka 217 miljarder 1993/94 till cirka 172 miljarder 1994/95.
	Hushållens realt disponibla inkomster och den privata konsumtionen ökar något 1994 och 1995. Hushållen är dessutom mer optimistiska om framtiden än tidigare.
	Antalet lediga platser ökar.
Arbetslösheten
och statsskulden ökar
	Det finns dessvärre också kurvor, som pekar åt fel håll: arbetslösheten och statsskulden.
	Den totala arbetslösheten ökar 1994 och 1995. Regeringen räknar med att den öppna arbetslösheten ska minska från 8,2 procent 1993 till 8 procent 1994 och 7,2 procent 1995.
	Statsskulden fortsätter att öka, även om ökningstakten är lägre än tidigare. Statsskulden växer till 1 453 miljarder kronor vid utgången av nästa budgetår. 
	Räntekostnaderna stiger i budgeten till 85 miljarder 1994/95.
Svår balansgång i
ekonomiska politiken
	Regeringen fortsätter att vandra längs den smala och svåra ekonomiska saneringsvägen. De är en svår balansgång, som vi inte vet om regeringen klarar med sitt budgetförslag.
	Å ena sidan är det nödvändigt att spara ännu mer än regeringen föreslår, för att få bukt med den redan farligt höga och fortsatt snabbt växande statsskulden. Å andra sidan får besparingarna inte bli så stora att de fördröjer den ekonomiska uppgången eller slår hårt mot ekonomiskt eftersatta grupper.
	Mycket talar för att budgetunderskottet fortfarande är för högt i förslaget till ny budget. Riksdagen bör överväga ytterligare nedskärningar och skattehöjningar.
EU-anpassningen av
ekonomin huvudproblem
	Ett huvudproblem med svensk politik sedan slutet av åttiotalet är EU-anpassningen av finans- och penningpolitiken: Låg inflation har som mål blivit överordnat full sysselsättning i den ekonomiska politiken. Detta leder enligt nationalekonomisk teori till ökad arbetslöshet, vilket det också har visat sig göra i verkligheten.
	Resultatet är "EU-anpassad" arbetslöshet, som riskerar att ge Sverige permanent hög arbetslöshet. Enbart hårdvalutapolitiken, där ecu-knytningen av kronan 1991_1992 var central, har ökat arbetslösheten med fem procentenheter, enligt "Veckans affärer".
	Regeringens mål är att halvera arbetslösheten till 1999 med hjälp av hög tillväxt i ekonomin. Ekvationen låg arbetslöshet och låg inflation går inte ihop.
	För det första utgår regeringen från en orealistiskt hög tillväxt (drygt fyra procent per år 1996_1999). För det andra accepterar regeringen en hög arbetslöshet som "låg".
	Massarbetslösheten riskerar att få fäste i Sverige, om regeringen inte tvingar fram sänkta räntor, investerar mer i infrastruktur, ger den kommunala sektorn ökat utrymme och stimulerar hemmamarknaden med exempelvis ROT-program.
	
bildtext:
Sverige har västvärldens största underskott i statsbudgeten och socialförsäkringssystemet och den snabbast växande statsskulden. 1994/95 minskar underskottet i statsbudgeten med 45 miljarder kronor. Mycket talar för att det inte räcker. Riksdagen bör överväga ytterligare nedskärningar och skattehöjningar.


fjärdeledare 940527

Mygel så in i Norden

	Folkomröstningen om EU-medlemskap ser ut att bli den manipulativa tillställning som många fruktade. I torsdags blev det klart att Finland av taktiska skäl lägger sin folkomröstning före Sverige och att det blir tre röstsedlar i den svenska folkomröstningen.
	De krafter som vill spela ut Sverige, Norge och Finland mot varandra i EU-frågan lyckades, när det gäller ordningen på folkomröstningarna. De kommer att gynna ja-sidan maximalt. Den 16 oktober folkomröstar Finland, där ja-sidan är starkast. Den 13 november röstar Sverige och den 27_28 november Norge. Ja-sidans strategi är att ett ja i Finland ska få opinionen att tippa över till ja även i Sverige och Norge.
	De krafter som vill kunna manipulera folkomröstningen i Sverige ser också ut att ha lyckats. Konstitutionsutskottet har tillstyrkt regeringens förslag om tre röstsedlar _ "ja", "nej" och "blank röstsedel" _ och räkning av blankrösterna. Detta öppnar för att den EU-vänliga riksdagen kan tolka folkomröstningen om blankrösterna blir många och nej-rösterna obetydligt fler än ja-rösterna.
	För folken i Norden gäller det nu att stå samman, rösta nej och göra det med sådan majoritet att en manipulation blir omöjlig. I Finland kan ett förväntat ja mycket väl bli ett nej sedan en av landets ledande politiker, förre centerledaren och utrikesministern Paavo Väyrynen, i torsdags förklarade att han kommer att engagera sig för ett EU-nej.




andraledare 931101

Myteri väntar ny demokrati

	Opinionsinstitutet Sifos oktobermätning av väljaropinionen blev en chockartad kalldusch för ny demokrati. På en månad har partiet tappat en tredjedel av sina sympatisörer. Partiet minskar från 6,6 procent i septembermätningen till 4,4 procent i denna mätning, vilket är en anmärkningsvärd genomklappning i opinionen.
	I övrigt var det bara folkpartiet liberalerna, som tillsammans med ny demokrati noterade en statistiskt säkerställd förändring. Partiet ökar 0,8 procentenheter till 7,2 procent. Socialdemokraterna har fortfarande stöd av varannan väljare, enligt mätningen.
	Samtidigt med denna mätning går de två nydemokraterna, Birger Anderssson från Öland och Helena Carlgren från Eslöv, ut i ett gemensamt brev till partiets alla lokalföreningar, där de uppmanar till myteri för att få bort Ian Wachtmeister och Bert Karlsson från kommandobryggan.
	De anser att dessa herrar nonchalerar partimedlemmarna och de demokratiska spelreglerna inom partiet. Med detta brev sätter de fingret på en mycket känslig punkt, som även har uppmärksammats av partiets sympatisörer, vilket framgår av Sifos oktobermätning.
	För den som vill lära känna ett parti och ta reda på vad som ligger bakom ställningstaganden och framtoning är det en god övning att studera partiets interna liv. Det kan många gånger förklara obegripliga utspel och beslut.
	I fallet ny demokrati löper alla trådar samman i två punkter, Ian och Bert. Deras dominerande ställning i partiet var vid bildandet en förutsättning, men är i dag på väg att bli enbart en belastning.
	Deras metoder avskräcker. Väljarna röstar inte på ett parti, vilket domineras av två figurer, som inte tror på demokrati ens i sitt eget parti.






Naturlaxen är
på väg att dö ut
	
	Naturlaxen i Östersjön är på väg att dö ut. En av orsakerna är den mystiska miljöbetingade sjukdomen kallad M-74, efter det år då den upptäcktes. Denna sjukdom i kombination med laxfiske i oförminskad omfattning har medfört att naturlaxen är utrotningshotad.
	Situationen är så pass allvarlig att fiskeriverket har på allvar diskuterat ett totalstopp för laxfiske i Östersjön. Dessvärre har nu fiskeriverket backat från denna position och pratar nu istället om begränsningar.
	Reträtten är en eftergift till yrkesfiskarna, i första hand i södra Östersjön. På kort sikt kan beslutet vara förståeligt, men på lång sikt kan det vara förödande.
Rovfisket slår
ut naturlaxen
	Enligt en samstämmig expertkår riskerar den vilda Östersjölaxen att försvinna inom loppet av 10-15 år, om rovfisket på lax får fortsätta.
	Resultatet blir en genetisk utarmning av det totala laxbeståndet och därmed ett hot mot laxens existens, eftersom den odlade laxen förutsätter ett naturbestånd.
	Hotet kommer främst från det omfattande fisket med drivgarn i södra Östersjön vintertid. Där samlas då både naturlax och odlad lax för att äta upp sig. Utsättningen av odlad lax har mer än fördubblats de senaste femton åren i takt med att utvandringen av naturlax från de outbyggda älvarna har minskat.
	Enligt Martin Engström, fiskevårdskonsulent på Sportfiskarnas förbundskansli har laxfångsterna i Östersjön nästan fördubblats de senaste tio åren.
	Naturlaxen drabbas hårdast av det ökade fisket i Östersjön. Andelen naturlax har sedan 1970-talet minskat från femtio till tio procent av det totala laxbeståndet, påpekar Engström. 
Påverka de andra
Östersjöländerna
	En arbetsgrupp på fiskeriverket har ett förslag liggande, som innebär ett totalförbud för laxfiske i de oreglerade älvarna, dit naturlaxen återvänder för att leka. Ett fyrtiotal yrkesfiskare blir direkt drabbade av denna åtgärd, men lovas rejäl kompensation.
	I de reglerade älvarna får däremot laxfisket fortsätta, vilket är riktigt med tanke på att dit återvänder den odlade laxen. Den tredje åtgärden är som sagt att begränsa laxfisket i södra Östersjön.
	Kritiken från de 140 yrkesfiskarna där är förståelig, men även de har lovats tillräcklig ekonomisk kompensation. Ett totalstopp i södra Östersjön är nödvändigt, men innan man tar ett sådant beslut måste man hörsamma yrkesfiskarnas krav om att påverka övriga Östersjöländer att begränsa sitt laxfiske.
	Faktum är att svenska yrkesfiskare endast står för en tredjedel av laxfisket i Östersjön. För att få effekt är det viktigt att föra förbudsfrågan vidare till Östersjökommissionen.
Laxforskarna vill
ha ett totalstopp
	Totalstoppet har massivt stöd av experterna på området. Redan 1989 i Stockholm hölls ett laxsymposium, där Nordens främsta laxforskare förordade ett totalt förbud mot laxfiske i södra Östersjön i fem år.
	Ett sådant moratorium bör, enligt forskarna, kombineras med ett program för fördröjd utsättning, som innebär att de odlade laxynglen istället för att släppas i älvmynningarna utfordras i stora nätkassar över sommaren på skyddade platser. Laxen präglas på dessa platser och återvänder dit för att leka och då ska de fångas där.
	Naturlaxen kan då vandra från hemälven till södra Östersjön, där det är laxfiskeförbud, för att senare komma tillbaka till utsläppsplatsen för att leka och bygga på naturbeståndet. Den odlade laxen ska fångas på de skyddade ställen där den en gång blivit släppt och dit den återvänder för att leka.


bildtext
Naturlaxen i Östersjön är på väg att dö ut. Fiskeriverket har skjutit upp sitt möte med regeringen i ärendet från den 4 till den 17 maj. Beslutet om ett totalstopp mot laxfiske i södra Östersjön kan däremot inte skjutas upp längre.




rättelse

Naturskyddsföreningen räknar rätt

	I en artikel i onsdagens tidning om Naturskyddsföreningens skrivelse till Vägverket och Banverket ("Satsa vägpengar på järnväg i stället") smög det sig in ett fel om vad föreningen räknar som körfält.
	Naturskyddsföreningen räknar inte vägren som körfält. Däremot räknar föreningen, som HT skrev, att det i praktiken blir sex körfält på E 4:an, där den får ny sträckning med motorväg eller annan väg med fyra körfält. Den gamla vägen finns kvar med två körfält, eftersom en del fordon inte får eller bör använda motorväg.
	Banverket förutsätter att nuvarande järnvägsspår rivs, när Ostkustbanan har byggts om och fått en rakare sträckning. Den nya järnvägen blir dock, precis som den gamla, enkelspårig.
	Därför skriver Naturskyddsföreningen att "sammantaget innebär detta att vägkapaciteten lägs kusten förstärks, t ex mellan Söderhamn och Hudiksvall, från två till sex körfält (gamla plus nya E 4:an) medan järnvägen fortfarande bara har ett "körfält"".
	Naturskyddsföreningen tycker att detta rimmar dåligt med "alla uttalade miljöambitioner att ändra proportionerna mellan körfält och spår från 2:1 till 6:1." Föreningen vill föra över pengar från väg- till järnvägsbyggen.
	Naturskyddsföreningen vill ha dubbelspår på Ostkustbanan. På de sträckor där Banverket i dag planerar för ett nytt enkelspår, bör den gamla sträckningen finnas kvar som "funktionellt dubbelspår".
	_ Ska den miljövänligare järnvägen ha något reell chans att ta över betydande andelar av vägtrafikarbetet måste en så strategisk järnväg som Ostkustbanan så snart som möjligt byggas ut till dubbelspår, skriver Naturskyddsföreningen.





Nederlag för
s-ledningen

	Den socialdemokratiska partistyrelsen led nederlag i den ekonomiska politiken på partikongressen i Göteborg i helgen.
	Partistyrelsens föredragande Allan Larsson förnekar att det var ett nederlag. Alla som följde debatten och registrerade vad kongressen beslutade vet att det var ett svidande nederlag.
	Allan Larsson har åter visat prov på okänslighet, som gör honom omöjlig både inom partiet och i kontakterna med andra partier.
	Socialdemokraternas nya ekonomisk-politiska talesman, Göran Persson, är hans motsats. Göran Persson har bättre förutsättningar än Allan Larsson att samla partiet i den ekonomiska politiken och bygga koalitioner med andra partier.
Motion från Kalmar
samlade kritiskt flertal
	Den var en motion från tre SSU-are i Kalmar, som Kalmar arbetarkommun hade ställt sig bakom, som fick s-kongressen att gå emot partistyrelsen. Med 155 mot 148 röster beslutade kongressen att underkänna partiets ekonomiska politik och ställa sig bakom den kritiska motionen nummer 209 från Kalmar.
	Motionen är både kritisk mot den ekonomiska politik som socialdemokraterna förde i regeringsställning under åttiotalet och den som partiet har fört i opposition efter valförlusten 1991.
	Motionärerna talar om den tredje vägens ekonomiska politik, som spårade ur mot slutet av åttiotalet.
	De är inte mindre kritiska till partiets ekonomiska politik i opposition. "Socialdemokratins ekonomiska politik har tyvärr på väsentliga punkter reducerats till att justera en förtorkad borgerlig åtstramningspolitik. Något eget klart och tydligt alternativ saknas," säger motionärerna. De är starkt kritiska till den andra krisuppgörelsen med regeringen om stora besparingar.
Socialdemokraterna
brister i trovärdighet
	När kongressen på lördagen underkände partistyrelsens ekonomiska politik, var det sannolikt den skarpaste kritik som någon s-kongress riktat mot den ekonomiska politik, som det egna partiets ledning haft ansvar för.
	Det här betyder dock inte att oenigheten är så stor i dag, eftersom s-ledningen sedan en tid förespråkar en mer aktiv ekonomisk politik, en stimulanspolitik av keynesiansk modell. Socialdemokraterna står återigen för "svängrum i dåliga tider och svångrem i goda tider".
	Allt fler ekonomer förordar en keynesiansk politik. Problemet för socialdemokratin är, dels att den bär ansvaret för den misslyckade tredje vägens politik, som ledde till "svängrum i goda tider", dels att den för en oppositionspolitik, där den har svårt att stå för nödvändiga besparingar och andra "svångremsbeslut".
	Detta gör att socialdemokraternas ekonomiska politik brister i trovärdighet.
Sverige behöver mer
av keynesiansk politik
	Balansen mellan besparingar och stimulans är svår. Det finns gott om exempel på misslyckad konjunkturpolitik men också enstaka exempel på det motsatta.
	Grundtanken med en keynesiansk konjukturpolitik är bra. Det gäller "bara" att finjustera den.
	Sverige behöver både spara och stimulera ekonomin, dock i olika omfattning och vid olika tidpunkter. En hel del av regeringens besparingar är nödvändiga. Vad som saknas är mer av stimulans i dagens djupa lågkonjunktur.
	Vad Sverige behöver är en modern keynesiansk politik, som bekämpar arbetslösheten med en offensiv stimulanspolitik men samtidigt genomför nödvändiga men rättvisa besparingar som minskar det strukturella budgetunderskottet.
	För att en sådan politik ska hålla över en konjunkturcykel, måste den vara blocköverskridande och samla både socialdemokraterna och ickesocialistiska partier. Det ska bli intressant att se hur socialdemokraterna med Göran Persson som ekonomisk talesman tacklar detta. Blir det fortsatt självtillräcklighet eller inser man att det måste till blocköverskridande lösningar?

bildtext:
Ingvar Carlsson och än mer Allan Larsson led svidande nederlag på s-kongressen. Ombuden underkände socialdemokraternas ekonomiska politik i regeringsställning ("tredje vägens politik") och opposition. Kongressen vill ha en mer aktiv ekonomisk politik.


andraledare 930901

Negativa upplagesiffror

	Den svenska dagspressens upplaga rasar med över 200 000 exemplar per utgivningsdag. Kvällstidningarna minskar med 111 000 exemplar per utgivningsdag, morgontidningarna med drygt 90 000 ex.
	Årets upplagesiffror från Tidningsstatistik AB kommer inte som något total överraskning för branschen. Ändå är det skrämmande siffror. Inom loppet av ett år har det svenska dagstidningsläsandet minskat kraftigt. I dag är det nästan 500 000 färre tidningsläsare än för ett år sedan.
	De allra flesta dagstidningar minskar i upplaga, från HT och övriga gävleborgstidningar till alla stora dagstidningar utom Sydsvenska Dagbladet och affärstidningen Dagens Industri.
	Bakom upplageraset ligger främst en djup lågkonjunktur, som gör att färre än tidigare har råd att prenumerera på en morgontidning och köpa en kvällstidning. Men bakom upplageraset skymtar också andra faktorer, allt från förändrade lokala marknadsförutsättningar och distributionsmöjligheter, som för HT i Ljusdal, till nya medievanor, som ökat TV-tittande och minskat tidningsläsande bland unga.
	Svenskarna är ett tidningsläsande folk, mer än nästan något annat folk i världen. Svensk dagspress har, internationellt sett, hög kvalitet. Därför är det oroande, när denna press tappar nästan en halv miljon läsare på ett år.
	Det stora upplageraset bör oroa inte bara chefredaktörer och tidningsdirektörer, utan också beslutsfattare i regering och riksdag. Regeringen har närmast att ta ställning till ett utredningsförslag om att införa en tolvprocentig mervärdesskatt på dagstidningar, som ofrånkomligt leder till höjda tidningspriser och minskade upplagor.
	Förslaget att införa en dagspressmoms bör regeringen förpassa till runda arkivet. Den gamla principen att inte beskatta det fria ordet äger stor giltighet i dag, när behovet av en fri debatt är större än på länge, dagspressen har tappat över 200 000 exemplar i upplaga på ett år och annonsvolym i mångdubbelt större omfattning de senaste åren.


andraledare 940516

Nej till EU stärker ställningen

	Nej till EU stärkte i helgen sin ställning.
	Organisationen Nej till EU genomförde en välorganiserad kongress i Lund, som visar att bredden i EU-motståndet är större än någonsin tidigare. Opinionen för ett nej till EU visade i en Sifo-undersökning i helgen att EU-motståndet är fortsatt starkt.
	Organisationen Nej till EU hade gästtalare, som spände över hela det politiska fältet, från Björn von der Esch (m) till Johan Lönnroth (v). Organisationen har två ordförande, Hans Lindqvist (c) och Eva-Britt Svensson (s), som täcker in ett brett politiskt mittfält. Den nya styrelsen har stor politisk bredd med dubbelt så många socialdemokrater som tidigare (fem personer), en fp-riksdagsledamot (Ingela Mårtensson), tre centerpartister och många opolitiska ledamöter.
	Opinionen för ett nej till EU fick med söndagens Sifo-undersökning i Göteborgs-Posten nytt bevis för att nej-sidan håller ställningarna trots ja-sidans resursövertag. I Sifos maj-mätning säger 40 procent nej till EU-medlemskap, 34 procent ja och 27 procent "vet ej". Bland dem som har bestämt sig för hur de ska rösta i folkomröstningen säger 54 procent nej och 46 procent ja till EU-medlemskap.
	Förändringen i EU-opinionen mot april ligger inom felmarginalen. Det intressanta med Sifo-mätningarna efter "förhandlingsgenombrottet" i december 1993 är att opinionen är oerhört stabil. Genomsnittet för årets fem Sifo-mätningar om EU (januari_maj) är att 41 procent säger nej till medlemskap, 34 procent ja och 26 procent "vet ej".
	Nej-andelens sifferserie är 39, 40, 42, 42 och 40 procent.
	Ja-andelens sifferserie är 34, 32, 35, 33 och 34 procent.
	EU-motståndet är visserligen svagare i år än i höstas, men det är fortsatt starkt. Med tanke på att det organiserade nej-till-EU-motståndet nu ökar _ med fler organisationer som säger nej till EU eller vägrar att ställa in sig i ja-ledet _ ökar också sannolikheten för en nej-seger i folkomröstningen den 13 november 1994.







Nej vinner med
med 54 mot 46

	Om dagens EU-opinion står sig fram till folkomröstningen, blir det nej till EU med röstsiffrorna 54 procent nej och 46 procent ja.
	Statistiska centralbyrån (SCB) visar i sin sista mätning före folkomröstningen att nej-sidan har ett stabilt övertag, även om det har halverats sedan förra mätningen i november 1993.
Stabil majoritet säger

	SCB gör den största och säkraste opinionsmätningen om EU. Mätningen har så stort urval (9 300 personer) och så många svarande (cirka 7 500) att den bättre än någon annan undersökning pejlar EU-opinionen och förändringar i den.
	SCB ställer två gånger per år (i november och maj) en rak fråga: "Om vi i dag skulle ha folkomröstning om Sveriges anslutning till EU (EG), hur skulle ni då rösta _ för eller mot anslutning?"
	Allt sedan SCB började sin EU-sympatiundersökning i maj 1992 har flertalet tillfrågade svarat att de täker rösta nej.
	SCB:s senaste mätning, utförd den 2 till 24 maj, är inget undantag. 40,0 procent säger att de tänker rösta mot EU-anslutning, 30,5 procent för och 27,9 procent "vet ej". 1,5 procent tänker inte rösta ("deltar ej").

skulle nej ha vunnit 54_46
	I gruppen "vet ej" lutar 6,4 procent mot ja och 6 procent mot nej. Det betyder att 46 procent tänker rösta nej, 36,9 procent ja medan bara 15,5 procent är genuint osäkra ("vet ej").
	Om de genuint osäkra väljarnas röster (15,5 procent) fördelar sig på samma sätt mellan ja och nej som de osäkra vilka lutar åt ja (6,4 procent) respektive nej (6 procent) gör, kommer vi så nära ett verkligt folkomröstningsresultat som möjligt. Vi utgår då även från att gruppen "deltar ej" (1,5 procent) stannar hemma. Vilket resultat skulle vi då ha fått i en folkomröstning i maj 1994?
	Svar: 54,4 procent nej och 45,6 procent ja.
Förvånansvärt
stabil EU-opinion
	Det kommer naturligtvis att ske förändringar i EU-opinionen fram till folkomröstningen. Med tanke på hur stabil opinionen har varit hittills, tyder det mesta på att nej-sidan segrar i november.
	SCB:s fem EU-undersökningarna ger oss obrutna sifferserier, som visar att EU-opinionen är påfallande stabil.
	Nej-sidan samlar kring 40 procent. Procenttalen (avrundade) från maj 1992 till maj 1994 är: 36, 43, 42, 45 och 40 procent.
	Ja-sidan får cirka 30 procent: 31, 27, 28, 26 och 30 procent.
	"Vet ej" svarar knappt 30 procent: 32, 28, 28, 28 och 28 procent.
	En fördelning av ja- respektive nej-rösterna inom gruppen "vet ej" förändrar inte bilden i stort. Ja-sidan samlar mellan 33 och 37 procent (39, 35, 34, 33 och 37 procent). Nej-sidan får mellan 42 och 51 procent (42, 49, 49, 51 och 46 procent).
S-väljarna avgör
folkomröstningen
	EU-motståndarna är fler än EU-anhängarna i sex av partierna.
	Inom vänsterpartiet säger 83,9 procent nej till EU-anslutning (5,9 procent ja), miljöpartiet de gröna 76,5 (9,8), ny demokrati 48,3 (36,0), socialdemokraterna 47,4 (18,7), kristdemokratiska samhällspartiet 46,2 (26,3) och centerpartiet 45,2 (26,9).
	Inom moderata samlingspartiet säger 68,5 procent ja till EU (12,9 procent nej) och inom folkpartiet liberalerna 63,1 (19,1).
	De som avgör folkomröstningen är s-väljarna. Ja-sidan kan här få draghjälp, om det blir ett överväldigande, reservationslöst ja till EU på s-kongressen den 19 juni och en överväldigande valseger den 18 september, som gör Ingvar Carlsson till ja-inpiskare.
	Kommande Sifo-mätningar får visa om s-väljarna och folket i övrigt fortsätter att tänka självständigt, eller om de ställer in sig i partileden ju närmare val och folkomröstning vi kommer.
	Viss rättning i leden är att räkna med. Det ska dock till mycket för att den ska få en stabilt EU-kritisk majoritet sedan två år att säga ja till EU. Det färdiga förhandlingsresultatet i mars och den massiva EU-propagandan sedan dess har inte förändrat EU-opinionen i grunden. Svenskarna fortsätter att säga nej till unionsinträde och ja till svensk självständighet.

bildtext:
EU-motståndarna fortsätter att vara i majoritet. Om det hade varit folkomröstning i maj skulle 40,0 procent ha röstat nej, varav 10,8 procent är tveksamma nej-sägare. 30,5 skulle ha röstat ja, varav 9,9 procent är tveksamma ja-sägare.







Nej-sidan spurtar
men ja verkar vinna

	Nej-sidan spurtar starkt, men det ser inte ut att räcka. Ja-sidan räknar med seger i EU-omröstningen. Allt annat vore en sensation.
	Det blir ändå ett spännande lopp på söndag, då Österrike går till folkomröstning. Opinionsmätningarna säger visserligen att ja-sidan bör vinna med bred marginal _ men reserverar sig för vad som kan hända de sista dagarna och om valdeltagandet blir lågt.
Etablissemanget för
Folket allt mer tveksamt
	Det finns likheter mellan Sverige och Österrike i EU-frågan.
	Sverige och Österrike är små nationalstater och välfärdsländer med miljöambitioner, öppna gränser och frihandelstraditioner.
	I båda länderna är neutraliteten, självständigheten, folkstyret, miljön, arbetslösheten, regionalpolitiken, valutan och de höga EU-avgifterna centrala inslag i EU-debatten, där nej-sidan plockar poäng.
	I båda länderna är etablissemanget starkt för EU-anslutning, medan vanliga människor är allt mer kritiska till EU.
Inte en schilling
till EU-motståndarna
	Det finns också skillnader.
	En skillnad är att Österrike ligger mitt i Europa samt delar kultur, språk och delvis historia med det största EU-landet, Tyskland. Sverige har inte de geografiska, kulturella, språkliga eller historiska band till Tyskland/EU som Österrike har. Österrike har inte som Sverige en naturlig gemenskap på nära håll, Norden.
	En annan skillnad är att etablissemanget är än mer för EU i Österrike än i Sverige. Österrike har, till skillnad från Sverige, knappast några folkrörelser som är neutrala i EU-frågan, uttrycker EU-tvivel eller säger nej till EU-anslutning. Nej-sidan är också sämre organiserad än i Sverige.
	Ja-sidan har ett groteskt övertag i pengar i Sverige. I Österrike är det ännu värre. Österrikes regering och parlament har inte gett en schilling till EU-motståndarna. Däremot har de betalat 100 miljoner kronor (150 miljoner schilling) till en reklambyrå, som i tre år bedrivit en skicklig och framgångsrik ja-kampanj.
Gröna, högerpopulister
och miljövänner mot EU
	I Österrike regerar socialdemokratiska SPÖ och borgerliga ÖVP med stöd av 75 procent av väljarna. De tävlar med att överträffa varandra i EU-vänlig hållning.
	Det högerliberala Frihetspartiet (FPÖ) och vänsterpartiet De gröna säger nej till EU-anslutning, trots att FPÖ var först i landet att kräva EG-anslutning. FPÖ-ledaren Jörg Haider är en skicklig strateg, populist och kappvändare.
	FPÖ och De gröna bär upp EU-motståndet på var sin flank men avskyr varandra. Nej-sidan har draghjälp av två stora, EU-kritiska sensationstidningar, dagstidningen Täglich Alles och veckotidningen De ganze Woche, och en grupp professorer och andra intellektuella som agiterar för nej.
EU-motståndet ökade
när EU-avtalet blev klart 
	Nej-sidan hade länge ett hopplöst underläge. Det som fick debatten att vända och nej-opinionen att växa var att människor började lära sig mer om EU och lyssna på sina känslor.
	Det verkar som att ju mer österrikarna lär sig om EU, ju mer kritiska blir det. När Österrike hade förhandlat fram sitt EU-avtal i mars, utrikesminister Alois Mock blev firad som hjälte av de EU-vänliga medierna och människor började få mer detaljkunskap om EU-avtalen, blev de genast mer EU-kritiska.
	Opinionsmätningarna talar för ett ja på söndag. Det är först vid ett lågt valdeltagande, som nej-sidan kan börja hoppas på seger.
	Folkomröstningen i Österrike lär knappast påverka EU-opinionen i Sverige. Alla har väntat sig ett stort ja. Om det blir något annat än ett jordskredsja, kommer det dock att ge draghjälp åt EU-motståndarna i Sverige.







Neutralitetens
nedmontering

	Avslöjanden om svensk utrikes- och säkerhetspolitik har duggat tätt de senaste åren.
	På tisdagen kom nya avslöjanden i en statlig utredning, "Om kriget kommer", som behandlar neutralitetspolitiken 1949_1969. Dessa liksom tidigare avslöjanden fungerar som vägröjare för EU-medlemskap, VEU-anslutning och Nato-anknytning.
Neutralitetspolitikens

	Den svenska neutralitetspolitiken är under nedmontering.
	Nedmonteringen började med att regering och riksdag 1991 bestämde sig för att Sverige skulle söka medlemskap i Europeiska gemenskaperna (EG). Den fortsatte med att Sverige 1993 accepterade Maastrichtfördraget om Europeiska unionen (EU).
	En EG-anslutning innebär att Sverige måste överge en viktig grundpelare i neutralitetspolitiken: den självständiga handels- och utrikespolitiken.
	En EU-anslutning, som Sverige nu förhandlar om sedan EG blivit EU, innebär att Sverige måste rätta sig än mer efter EU:s utrikespolitik och dessutom överge den självständiga säkerhetspolitiken och i förlängningen militära alliansfriheten.
	Det är i detta perspektiv man bör se utredningen "Om kriget kommer".
Vissa avsteg
under 1950-talet
	Neutralitetskommissionen under landshövding Gösta Gunnarsson avslöjar att Sveriges regering under 1950-talet gjorde avsteg från neutralitetspolitiken.
	Utredningen "Om kriget kommer" pekar på ett stort avsteg: 1951 överlämnade regeringen kvalificerat hemlig svensk försvarsplanering till Storbritannien. I gengäld fick Sverige veta hur västmakterna kunde hjälpa oss i en krigssituation.
	Andra avsteg från neutralitetspolitiken var att Sverige anpassade startbanor för stridsflyg från Nato-länder och etablerade säkra signalförbindelser med Nato-centra.
	Enligt neutralitetskommissionen hade det varit ansvarslöst av Sveriges politiska och militära ledning att inte förbereda mottagande av västligt militärt stöd vid ett sovjetiskt angrepp.
Skilj på åsiktsneutralitet
och folkrättsneutralitet
	Avstegen 1949_1969 var inga brott mot folkrätten eller den folkrättsliga neutralitet, som Sverige försöker upprätthålla.
	Den svenska neutralitetspolitiken _ alliansfrihet i fred syftande till neutralitet i krig _ har aldrig haft något med åsiktsneutralitet att göra. Sverige tog ställning för demokrati och mot diktatur under kalla krigets dagar, då kommunismen hotade demokratin.
	Sveriges geopolitiska läge och 1950-talets hotbildet gjorde att den militära och politiska ledningen måste planera för ett möjligt anfall från öster. I den planeringen utbytte Sverige på bilateral basis information med vänligt sinnade västländer, varav flertalet var grannländer.
	Vi ser inget principiellt fel i ett sådant samarbete, även om det finns tveksamma inslag i det. Det var definitivt oförsvarligt att lämna ut krigsplaneringen till britterna. När Stig Wennerström försåg ryssarna med liknande handlingar, blev han stämplad som landsförrädare och dömd till livstids straffarbete.
Visa respekt för folket,
avvakta folkomröstningen
	Sverige gjorde avsteg från neutralitetspolitiken under 1950- och 1960-talet, liksom under andra världskriget, för att säkra freden och friheten. I dag behöver Sverige inte göra neutralitetspolitiska avsteg för att säkra detta, men gör det ändå.
	Vad vi ser nu är en systematisk nedmontering av neutralitetspolitiken enligt salamimetoden, en skiva i taget: Ansökan om EG-medlemskap, uppslutning bakom EG:s utrikespolitik, ja till EU:s utrikes- och säkerhetspolitiska samarbete, ja till VEU- och Nato-anknytning i någon form, det senare inom ramen för Partnerskap för fred (PFP).
	EU-, VEU- och Nato-förespråkarna kommer att ta Gunnarssons utredning som intäkt för att Sverige inte har fört någon neutralitetspolitik och därför inte har problem att överge den.
	Detta sker utan att folket har fått säga sitt i en folkomröstning, vilket är en skandal. Riksdagen bör visa respekt för folkviljan och vänta med beslut om "B-medlemskap" i Nato (PFP) och ytterligare underminering av neutraliteten tills efter folkomröstningen om EU.

bildtext:
Landshövding Gösta Gunnarsson (bilden) har lett en utredning, som avslöjar att Sverige gjorde avsteg från neutralitetspolitiken under 1950-talet. Detta är dock inget mot de avsteg, som regering och riksdag har gjort under 1990-talet i EU-anpassningens tecken.




Nordiska rådet
underskattad
församling

	Nordiska rådets två årliga sessioner är inte bara viktiga nordiska besluts- och debattfora i det officiella samarbetet. Sessionerna är minst lika mycket informella mötesplatser för politiker, påtryckare och journalister med nordiskt intresse.
	Nordiska rådet (NR) är sedan tillkomsten 1953 motorn i det officiella Norden-samarbetet. NR:s sessioner, som tills helt nyligen inskränkte sig till en vårsession, är den främsta mötesplatsen för nordiska parlamentsledamöter och ministrar.
Underskattat råd
	Nordiska rådet är _ med sessioner, utskottsarbete, utredningsverksamhet och fyrtiotalet institutioner _ en underskattad organisation.
	Nordiska rådet är ovanligt obyråkratiskt. Antal tjänstemän och politiker är få, alla känner alla. Språkgemenskapen gör att debatter och samtal med få undantag förs på ett skandinaviskt språk (svenska, norska eller danska).
	Kontrasten mot en annan parlamentarisk församling, som i huvudsak också är rådgivande, EU-parlamentet (EP), är slående. 
	Jag har besökt sessioner med både NR och EP. Det går inte att jämföra NR och EP utan vidare, men det är svårt att inte notera skillnader.
NR och EP olika
	NR plus Nordiska ministerrådet och nationella sekretariat har cirka 200 årsanställda. EP har runt 3 800 årsanställda.
	NR har 87 ledamöter, som är förtroendevalda på deltid, samt ministrar från berörda regeringar. NR-ledamöterna arbetar utan särskilda privilegier. EP har 518 valda ledamöter, alla arbetar på heltid. EP-ledamöterna har privilegier som sticker i ögonen.
	NR har två officiella språk, ett av språken svenska, norska eller danska, beroende på vem som håller i pennan, samt finska. Tolkning sker mellan "skandinaviska" och finska. EP har nio officiella språk. Översättning och tolkning sker mellan alla nio språk.
	I NR råder familjestämning. I EU känner man sig som en främling.
	Nordiska rådet fångar upp mycket av den tradition, som bär upp Norden-samarbetet: Norden som naturlig enhet med ett folkligt förankrat och obyråkratisk samarbete.
Moralisk makt
	Nordiska rådet kan inte fatta bindande beslut som EU:s lagstiftande församling, ministerrådet. Men ändå blir NR:s beslut i stor omfattning förverkligade.
	Nordiska rådets makt ligger mer på det informella och moraliskt förpliktande än formella planet. NR avger rekommendationer, råd som de nordiska ländernas parlament och regeringar bör följa, vilket de i stor grad också gör.
	Nordiska rådet nöjer sig inte med att avge rekommendationer och sedan lämna dessa åt sitt öde. NR följer upp och stämmer av besluten. NR kontrollerar om och hur regeringarna har verkställt ett beslut innan det skriver av det.
	1993 års avstämning visar att av 1 154 antagna rekommendationer 1953_1992 var 58 procent helt eller i huvudsak genomförda, när de avskrevs i NR-protokollet.
Direktvalt NR
	Fyra av de nordiska regeringarna vill "samla Norden i EU". Eftersom det omfattande, officiella nordiska samarbetet inte passar in i EU, vill många EU-vänner avveckla stora delar av det och göra NR till ett "kulturråd". En del EU-vänner vill helt avveckla NR.
	Jag vill utveckla Nordiska rådet! Jag vill bredda och fördjupa Norden-samarbetet genom att blåsa liv i den ekonomisk-politiska gemenskapen Nordek för de nordiska länder som väljer att stå utanför EU:s statsbygge.
	I både detta och ett mer blygsamt perspektiv är NR:s roll central. Därför bör NR:s funktioner och status stärkas. 
	Gör Nordiska rådet till ett nordiskt ting med ansvar för klart avgränsade områden! Låt folken i direkta val välja ledamöter i tinget men behåll även förankringen i de nationella parlamenten genom att låta dessa utse en del av tingets ledamöter. Förbättra kontinuiteten i arbetet genom att hålla sessioner på några dagar en gång per månad under större delen av året.
	En sådan utveckling av Norden-samarbetet och Nordiska rådet skulle kunna ge Norden den chans, som gick förlorad när Nordek-planen föll i mars 1970.

Jörgen Bengtson är HT:s chefredaktör.




fjärdeledare 940506

Nordanstig avskräcker

	Nordanstigs kommun hotas av ett vite på 5 000 kronor - av sin egen miljö- och hälsoskyddsnämnd! Det låter som en notis ur Grönköpings veckoblad, men är faktist sant. Saken är den att Nordanstigs kommun varje år kräver in så kallade CFC-rapporter.
	Varje freonanvändande verksamhet i kommunen har av Nordanstigs kommun uppmanats att redovisa hur de hanterar produkter, som innehåller den för ozonskiktet så farliga freongasen. Denna uppmaning gällde också kommunen själv, som använder freon i sin verksamhet.
	En mycket fin ambition, som har givit bra resultat, med ett undantag. Alla användare har skickat in sina rapporter utom Nordanstigs kommun.
	Som avskräckande exempel blir det svårt för kommunen att övertyga i kommande kampanjer.






Nordanstig behöver
ett oppositionsråd

	Nordanstigs kommun behöver en vitalisering av den politiska debatten, särskilt med tanke på de stora ekonomiska problemen i kommunen, som resulterat i kraftiga sparbeting i nämnderna. Ett oppositionsråd med åtminstone halvtidstjänst vore ett steg i rätt riktning.
	Fördelen med en sådan lösning är att det då finns en oppositionspolitiker, som på nära håll kan följa händelseutvecklingen i kommunen och därmed föreslå alternativa åtgärder.
	Dessutom är ett oppositionsråd en förstärkning i kommunens dagliga arbete tillsammans med kommunalrådet och tjänstemännen. På detta sätt uppnås en bättre politisk balans och kontinuitet.
Nödvändigt att
stärka ledningen
	Ett motargument mot en modell med oppositionsråd brukar vara att kommunen har för stora utgifter för att kunna avlöna två kommunalråd. Påståendet är förledande. Förhållandet är snarare det omvända. När problemen är stora, är det nödvändgit att stärka ledningen i kommunen.
	Hanteringen av de ekonomiska problemen kräver kompetenta politiker, som har både tid, vilja och ekonomisk möjlighet att ge sig i kast med problemen.
	Idealet vore ju att ha en kår intresserade och kunniga fritidspolitiker, som delar på det allt tyngre ansvar, som det innebär att sköta en kommun. Men så är mycket sällan fallet.
	Den bistra verkligheten är att allt färre människor bär allt tyngre arbetsbörda i kommunalpolitiken. Bristen på engagerade fritidspolitiker blottar ett stort demokratiproblem.
Svagt intresse
för partipolitik
	Samtidigt som samhället blir alltmer komplext och svårt att överblicka, har intresset för politiskt engagemang minskat, i alla fall när det gäller att delta i det traditionella partiarbetet.
	Detta behöver inte betyda att medborgarnas intresse för samhällsfrågor har minskat. Engagemanget kan ta sig uttryck i andra former, såsom aktionsgrupper, insamlingar och medlemskap i enfrågeorganisationer.
	De traditionella partierna måste fånga upp detta engagemang om de ska överleva på sikt. Samhällets kontinuerliga förändring kräver också att de politiska partierna är beredda att förändra och förnya sig.
	Visst kan man fråga sig vad det är för förnyelse att kräva ett oppositionsråd, men detta ser på kort sikt ut att vara den enda möjligheten att ge det ledande oppositionspartiet rimliga arbetsvillkor, att avlasta kommunalrådet en del uppgifter samt att skärpa den politiska diskussionen.
För lågt arvode till
verkliga låginkomstagare
	Nordanstigs kommun har nyligen höjt arvoden för kommunens politiker, vilket är välkommet. Samtidigt är detta en bekräftelse på att fritidspolitikerna inte är beredda att offra en stor del av sin lediga tid utan skälig ersättning.
	Den nya ersättningen är ett fast timarvode på 60 kronor per timme. Dessutom får politikerna ersättning för förlorad arbetsinkomst, under förutsättning att denna förlust kan styrkas.
	Ett problem med detta beslut är att studerande, hemarbetande och andra utan eller med låg löneinkomst på detta sätt endast får ett timarvode. Detta är oacceptabelt och lockar knappast till ökat politiskt engagemang i dessa grupper.
	Det gäller att kombinera en satsning på ett oppositionsråd med bra arbetsvillkor, där arvodena är en viktig del, för fritidspolitikerna.

bildtext
Lennart Holmsten (bilden) drar ett tungt lass som ensamt kommunalråd i Nordanstigs kommun. Ett oppositionsråd, åtminstone på halvtid, skulle vara en bra förstärkning i arbetet och ge den politiska debatten i kommunen ny spänst.






Nordirlands
våldsspiral

	Ännu ett vansinnesdåd har drabbat civila medborgare i Belfast på Nordirland. Tio människor dödades och ett femtiotal skadades, när den förbjudna irländska republikanska armén (IRA) på lördagen genomförde en bombattack mot en fiskaffär i den protestantiska delen av Belfast.
	Drömmen om en fredlig lösning av den 25 år gamla konflikten mellan katoliker och protestanter om Nordirlands status ser i dag ut att inte bli något annat än en just en dröm. Konflikten har hittills krävt närmare 3 000 dödsoffer och lördagens dåd kommer att ytterligare trappa upp konflikten.
	Konflikten på Nordirland är ett skolexempel på hur det brutala våldet fördjupar istället för löser svåra konflikter. Detta faktum bekräftas av de förvånansvärt få framstegen i riktning mot en fredling lösning.
Protestanter
mot katoliker
	Bakgrunden till denna blodiga konflikt är den uppdelning av Irland som Storbritannien gjorde 1921 och som permanentades i och med att Irland blev självständigt från Storbritannien 1949. Denna ordning innebar att ön delades i två delar, där 26 av de 32 grevskapen fick tillhöra den katolska republiken Irland.
	Resterande sex grevskap förblev under brittiskt styre i syfte att tillmötesgå de protestanter som bodde där. Denna lösning mötte stark kritik både från republiken Irland och de katoliker, som bodde i dessa sex grevskap.
	Sedan dess har det i den irländska författningen varit ett uttalat mål att inlemma dessa grevskap i republiken Irland, men detta måste, enligt författningen, ske på fredlig väg. Denna formulering har aldrig gillats av IRA, som vägrar acceptera något annat medel än våld för att få bort britterna från Nordirland.
Parterna är fast
i en våldsspiral
	Terrorn från IRA har sin motsvarighet bland protestanterna i Ulster Freedom Fighters (UFF), vilka var målet för IRA:s bombattack på lördagen. Men något gick fel, tio oskyldiga dödades istället för deltagarna på ett av UFF:s hemliga möten.
	Attentatet sägs vara en hämd från IRA för terrormorden på senare tid, som UFF har på sitt samvete. Bakom protestanternas ökade terror ligger ett missnöje med ett hemligt avtal, som träffats mellan IRA:s politiska utlöpare Sinn Fein och det socialdemokratiska partiet (SDLP).
	Avtalet innebär en plan för långvarig vapenvila på Nordirland. Irlands premiärminister Albert Reynolds betecknar avtalet, som ett stort fredshopp för Nordirland.
	Protestanterna på Nordirland har emellertid tagit avstånd från avtalet eftersom det betyder att Sinn Fein för första gången tillåts delta i diskussionerna om Nordirlands framtid, trots att de vägrar ta avstånd från IRA:s terroraktioner.
	På detta sätt är de stridande parterna på Nordirland fast i en hopplös våldsspiral, som inte kan stoppas med annat än att parterna isolerar sina militanta grenar genom att fördöma terrorn.
Utvidgat
självstyre
	Storbritanniens premiärminister John Major har uttryckligen gjort klart att den brittiska regeringen inte förhandlar om Nordirland förrän IRA lovar att upphöra med våldet. Ett löfte, som Storbritannien väntat på i 25 år.
	Detta ställningstagande får emellertid inte hindra samtal på regeringsnivå mellan Irland och Storbritannien. Dessvärre har de planerade samtalen mellan John Major och hans irländske kollega Reynolds ställts in efter den blodiga lördagen.
	Överläggningar mellan Storbritannien och Irland på regeringsnivå ser i dag ut att vara enda möjligheten att på något sätt hitta öppningar mot en fredlig lösning av konflikten.
	Målet för en långsiktigt fungerande lösning måste vara att Storbritannien släpper sitt grepp om Nordirland till förmån för ett utvidgat självstyre. Men detta kräver samtidigt att Irland frånsäger sig alla anspråk på att inlemma Nordirland i republiken Irland.


bildtext
Storbritanniens premiärminister John Major (bilden) kan få vänta länge på ett besked om eld upphör från IRA om han inte försöker hitta öppningar genom samtal med sin irländske kollega Albert Reynolds.






Nordiskt TV-
misslyckande

	Det nordiska samarbetet skulle kunna uppleva en ny guldålder under nittiotalet, om politikerna gav Norden en chans. Det gör inte regeringarna och riksdagsmajoriteterna i fyra av de fem nordiska staterna. De väljer Europeiska unionen (EU) framför Norden.
Norden-samarbetet
smalare och grundare
	Nordiska rådets höstsession i Mariehamn och Nordiska ministerrådets möten i anslutning till sessionen bekräftar att de EU-vänliga politikerna har offrat Norden-samarbetet.
	På sessionen i Århus för ett år sedan talade politikerna om att minska bredden i det nordiska samarbetet men fördjupa det inom vissa områden, främst kultur.
	Nu ser vi hur det går. Nordensamarbetet blir smalare men inte djupare. En möjlig fördjupning vore att etablera en nordisk TV-kanal. Av detta blev under hösten en dåligt förslag, betal-TV-satelliten Nordstjärnan, som i praktiken kraschade i Mariehamn.
	Därmed misslyckades de nordiska regeringarna för tredje gången  med att skapa en nordisk TV-kanal, efter Nordsat på sjuttiotalet och Tele-X på åttiotalet.
Politikerna på
tvärs mot folket
	Det nordiska samarbetet är så lågt prioriterat och underordnat EU-närmandet, att det inte ens finns kraft och kapital att satsa på en gemensam nordisk betal-TV-kanal (Nordstjärnan), än mindre på en gratis satellit- och marksänd nordisk allmän-TV-kanal.
	Ett nytt misslyckande kan läggas till tidigare misslyckanden som skandinaviskt försvarsförbund (1949), nordisk tullunion (1959) och den ekonomisk-politiska gemenskapen Nordek (1970).
	De stora bakslagen skymmer de många små framstegen i det nordiska samarbetet, så även på årets session. Från och med nästa läsår är det fritt fram för alla nordbor att studera vid alla universitet och högskolor i Norden. Ett land får vid antagning till högskola inte diskriminera studenter från annat nordiskt land.
	Detta är utmärkt men förändrar inte helheten. Regeringarna i Stockholm, Helsingfors, Oslo och Köpenhamn väljer EU framför Norden. Därmed går de på tvärs mot vad Nordens folk vill.
Folkligt flertal för
ökat Norden-samarbete
	I alla nordiska länder vill folk ha mer nordiskt samarbete. I alla länder utom Danmark och Finland säger en klar majoritet nej till EG-medlemskap. I alla länder _ med viss reservation för Finland _ avvisar befolkningen fullt medlemskap i Europeiska unionen.
	Nordiska rådets och ministerrådets stora opinionsmätning från juni 1993, som omfattar 4 833 personer i alla nordiska länder, bekräftar att folk vill ha mer nordiskt samarbete, inte mindre.
	Enligt mätningen vill 74 procent ha mer nordiskt samarbete och bara 1 procent mindre. 20 procent tycker att samarbetet är bra som det är, 5 procent svarar "vet ej". Hur opinionsmätarna än vänder på frågan, är stödet för och tron på nordiskt samarbete större än stödet för samarbete med EG/EU och andra länder.
	Det är naturligt att det är så. Norden är _ till skillnad från exempelvis Europeiska unionen _ en enhet med mycket som förenar: geografi, klimat, historia, kultur, religion, språk, folk, ekonomi, lagar, värderingar, folkstyre och samhällsmodell.
Bra förutsättningar
för ny Nordek-plan
	Den stora klyftan mellan vad folk och styrande tycker om Norden och EU är illavarslande och ovanlig. I Norden har klyftan mellan medborgare och den styrande eliten alltid varit liten. Det är den inte längre, åtminstone inte i fråga om EU och Norden.
	Förutsättningarna för ett ökat nordiskt samarbete, för ett nytt Nordek, har aldrig varit bättre.
	Säkerhetspolitiskt finns inga hinder i vägen för att bilda ett Nordek. Folken i alla nordiska länder kräver ökat samarbete i Norden. Handelshindren är få, även om Nils G Åsling i en rapport till Nordiska rådet pekar på en rad hinder som måste bort. Samarbetet är mer omfattande än när Nordek havererade 1970.
	Det tragiska är att Nordens politiker inte tar vara på det historiska tillfälle, som nu finns att fördjupa samarbetet i Norden. I stället för att sätta en ny Nordek-plan i sjön, sätter de kurs mot Bryssel och låter EU bestämma villkoren för samarbete i Norden.
	Politikerna i Norden bör lyssna på folket och ge Norden en chans.

bildtext:
De nordiska regeringarnas EU-orientering har fått den planerade nordiska TV-kanalen att haverera. Norden _ här företrädd av den gemensamma symbolen svanen _ gör bäst i att bryta med Bryssel och satsa på ett fördjupat samarbete i Norden, ett nytt Nordek, som har nära relationer till EU. (Teckning: Erik Rune)





Norge ger
upp kontrollen

	På tisdagen blev Norge klart med sina EU-förhandlingar. Norge fick ett anslutningsavtal utan de permanenta undantag på fiske- och oljeområdet som förhandlarna krävde.
	Motståndarna till EU-anslutning får därmed vatten på sin kvarn, att Norge i EU förlorar kontrollen över viktiga naturresurser.
EU tvingar Norge släppa
kontrollen över fisken
	Det var fiskefrågorna, som fördröjde Norges EU-avtal med två veckor. På tisdagsmorgonen gav Norge upp och fick sitt avtal.
	Norge gav Spanien och Portugal norska fiskekvoter på 6 000 ton fisk per år. Norge hade lovat att inte släppa ifrån sig en enda fisk.
	Norge gav upp kontrollen av havet utanför tolvmilsgränsen genom att det inte fick garanti om norsk överhöghet efter en övergångsperiod. Norge hade lovat att inte ge upp kontrollen. 
	Norge gav upp kravet på att det skulle förhandla med Moskva om fiskekvoter i Barents hav. Det ska EU och Norge göra tillsammans.
	Norge fick igenom kravet att få sälja fisk fritt på EU-marknaden från medlemsdag ett. EU lovar också att ta över norska fiskeregler på vissa områden från och med den 1 juli 1998.
	Oljan hade Norge redan tidigare förlorat full kontroll över.
Kontrollen över
naturresurserna central
	Den norska regeringen är nöjd med EU-avtalet.
	Tre av sex stortingspartier med senterpartiet i spetsen samt rader av organisationer gör tummen ner, bland annat för att de ser kontrollen över fisk och andra naturresurser gå förlorad.
	Norge är i högsta grad ett råvaruproducerande land. Norsk ekonomi vilar på oIja, gas, skog, fisk och vattenkraft. För Norge är kontrollen över dessa och andra naturresurser central.
	Med hjälp av koncessionslagar och annan kontroll av inhemska råvaror har Norge kunnat hindra utländska intressen att ta över.
Kontrollen över resurserna
viktig historisk erfarenhet
	På 1800-talet var Norge, Sverige, Finland, Danmark och Island fattiga råvaruproducenter. Enligt den tyske statsvetaren Klaus von Beyme hade länderna alla "egenskaper som utmärker perifera utvecklingsländer". Hur kunde dessa u-länderna blev rika i-länder?
	En viktig faktor, säger han, var att länderna behöll kontrollen över naturresurserna och utvecklade en nordisk samhällsmodell, där de kunde "förädla de egna produkterna och ta fram halvfabrikat och färdiga produkter på grundval av inhemska resurser."
	Om Norge går in i EU, blir norska fiske- och oljeresurser Europeiska unionens resurser eller i varje fall inte längre Norges exklusiva resurser. Detta skrämmer fullt begripligt norrmännen.
	Sverige, Finland och Norge är reellt men inte formellt färdiga med sina EU-förhandlingar; vissa institutionella frågor återstår.
	Återstår gör också folkomröstningarna. Här finns annat som skrämmer: manipulationer med omröstningsdagar i de tre länderna.
Rimligt med gemensam
nordisk folkomröstning
	Starka demokratiska skäl talar för en gemensam nordisk folkomröstningsdag. "Val av omröstningsdag är ett av de viktigaste vid genomförandet av en folkomröstning", påpekar statsvetaren Thomas Christian Wyller i DN-debatt den 16 mars.
	Inget land har låst sig för en särskild omröstningsdag. Inga formella hinder finns för en gemensam nordisk folkomröstning.
	Vi ser hur starka krafter på ja-sidan manövrerar för att använda omröstningsdagen i taktiskt syfte. "En gemensam nordisk folkomröstningsdag är enda chansen att undvika att det taktiska manövrerandet blir avgörande för utgången", skriver Wyller.
	Kommer politikerna att förneka folken en manipulationsfri folkomröstning? I morgon har de svenska partierna chans att agera för en gemensam nordisk folkomröstningsdag. Av praktiska skäl _ svenskt riksdagsval i september och finländskt i mars 1995 _ bör en sådan folkomröstning komma strax före eller efter årsskiftet.

bildtext:
Norge har gett upp kontrollen över de viktiga naturresurserna fisk och olja, vilket skrämmer många norrmän. Något som skrämmer allt fler demokrater i Norden är en manipulativ användning av folkomröstningarna. Ett sätt att komma runt det är en gemensam nordisk folkomröstningsdag.







Norge_Japan
bättre än Frankrike

	Fusionen mellan Renault och Volvo var naturlig men inte oundviklig. Volvo hade kunnat göra andra val 1977, 1979, 1990 och faktiskt också 1993.
Håkan Gergils torpederade
alternativ utveckling 1979
	Volvochefen Pehr G Gyllenhammar försökte tidigt bygga allianser för att säkra Volvos framtid.
	1977 föreslog Gyllenhammar ett samgående mellan Volvo och Saab. Förslaget föll, när Saab sade nej. Men det fanns också ett motstånd i samhället mot affären, eftersom Volvo-Saab skulle ha blivit ett oerhört dominerande företag i svensk ekonomi.
	1978 föreslog Gyllenhammar att norska intressen skulle bli minoritetsägare Volvo i utbyte mot oljeborrättigheter i Nordsjön. 1979 torpederade Volvos aktieägare, med Aktiespararna och Håkan Gergils i spetsen, detta så kallade Norge-avtal.
	1990 ingick franska Renault och Volvo en strategisk allians, som innebar stora kostnadsbesparingar för framför allt Volvo.
	1993 avskaffade riksdagen den koncessionslagstiftning, som gav regeringen makt att stoppa utländska köp av svenska företag. Denna EG-anpassning av svensk lag innebär att regeringen inte längre formellt kan hindra att till exempel Renault köper Volvo.
Svensk minoritet i
Renault-Volvo RVA
	Det var länge oklart vad som skulle ingå i ett sammanslaget Renault-Volvo och hur stora Renaults respektive Volvos andeler skulle bli i det gemensamma bolaget.
	Resultatet blev inte det Volvo hade hoppats på från början, ett företag med två jämstora parter, ett nytt ABB. Det blev ett bolag, som Renault äger till 65 procent och Volvo till 35 procent. Renault blir moderbolag i den nya koncernen, som får namnet Renault-Volvo RVA och säte i Paris.
	Renaultchefen besätter posten som koncernchef i det nya företaget. Pehr G Gyllenhammar blir ordförande i överstyrelsen.
	Aktie- och maktfördelningen i Renault-Volvo gör ytterst att Renault och franska intressen styr, även om Volvo får en stark minoritetsställning.
Renault-Volvo står
stark på marknaden
	Renault-Volvo blir Europas näst största bilföretag. Det får drygt 300 miljarder kronor i omsättning och över 200 000 anställda.
	Volvo och Renault kompletterar varandra bra, framför allt på personbilsidan och på olika marknader. De har i den tre år gamla alliansen visat att de kan samarbeta och göra vinster på det.
	Den nya biljätten Renault-Volvo står alltså stark på den hårdnande bilmarknaden, framför allt i Europa men också globalt.
	Fusionen är bra för Volvo men knappast för Sverige. Kontrollen över landets största företag försvinner utomlands. Med fransk ägarkontroll kommer franska intressen och värderingar naturligt att styra besluten, vilket får mer negativa konsekvenser för sysselsättning, forskning och utveckling i Sverige än Frankrike.
Norge_Japan hade varit
bättre för Volvo_Sverige
	Fanns det några alternativ till Renault-Volvo-fusionen?
	Ja, det hade varit möjligt att fortsätta samarbeta som två självständiga företag. Volvo och Renault har i mer än tre år visat att det varit en framkomlig och framför allt framgångsrik väg.
	För några år sedan hade Volvo också kunnat välja en annan partner än Renault. Vi tror att det bästa alternativet för Volvo och Sverige hade varit att förverkliga Norge-avtalet från 1977 och därefter bygga en allians med en stark japansk biltillverkare.
	En sådan lösning hade behållit den svenska makten över Volvo, stärkt Norden som hemmamarknad, gett Volvo en vinstrik och kontracyklisk verksamhet (olja) och säkrat en allians med ett bilföretag som är modernare och har bättre rykte än Renault.
	Det blev inget av detta. Volvo blev franskt istället för halvnorskt. Fusionen med Renault innebär möjligheter och risker. Nu gäller det att ta vara på möjligheterna och göra Volvo till en så stark partner som möjligt i Renault-Volvo RVA.

bildtext:
Det hade varit bra för Volvo och Sverige, om Pehr G Gyllenhammars förslag från 1978, att släppa in norska intressenter i Volvo i utbyte mot olja, hade blivit verklighet. Om Volvo sedan hade byggt en allians med ett japansk bilföretag, hade denna Norge_Japan-lösning sannolikt varit ett bättre alternativ än Renault-fusionen.


andraledare 940518

Norrhälsingland blickar norrut

	Samarbete över länsgränserna har blivit ett vanligt grepp för att lösa uppgifter både i landsting och kommun. Det senaste exemplet är hälso- och sjukvårdsnämnden i Norrhälsingland, som är på väg att knyta ett fastare samarbete med Sundsvalls sjukhus.
	Sedan tidigare finns redan ett samarbete mellan sjukhusen i Hudiksvall och Sundsvall avseende laboratorietjänster. På lång sikt skymtar även ett fastare trepartssamarbete, där även Östersunds sjukhus skulle kunna ge ett utbyte av sjukvårdstjänster.
	Ett utökat samarbete med Sundsvall bygger inte bara på geografiska motiv, Sundsvall ligger ju 4 _ 5 mil närmare än sjukhuset i Gävle, utan det är också en kostnadsfråga.
	Den nya organisationen i Gävleborgs landsting, där beställarnämnder köper vård på det sätt som de själv anser vara bäst, öppnar för upphandling över länsgränserna. Fördelen med detta är ett bättre utnyttjande av resurserna och därmed på sikt lägre kostnader.
	Utbytet innebär omvänt att också Hudiksvalls sjukhus kan erbjuda specialisttjänster för patienter i Sundsvallsregionen. På detta sätt öppnas möjligheter för en mer flexibel sjukvård och kostnaderna kan pressas utan att man behöver göra avkall på kvaliten.
	Björn Forsling (s), ordförande i Norrhälsinglands hälso- och sjukvårdsnämnd, ser i ett ökat samarbete möjligheter att gå vidare mot en modell, där specialistläkare från Sundsvall kan åka till Hudiksvall.
	Samarbetet norrut är dock samhällsekonomiskt motiverat så länge det inte skadar verksamheten och samarbetet i Gävleborgs landsting.






Norrländskt
nej till EU

	EU-moståndet är starkt i Sverige, i synnerhet i norr.
	Opinionsinstitutet Skandinavisk opinion AB (Skop) har, på uppdrag av Sveriges kommunaltjänstemanaförbund (SKTF), genomför en EU-undersökning i Gävleborgs, Västernorrlands, Jämtlands och Kopparbergs län, som bekräftar detta.
EU-motståndet
starkt i "Mittsverige"
	Det är andra gången inom loppet av ett år, som Skop på SKTF:s uppdrag genomför en regional mätning av EU-opinionen i de fyra "mittsvenska" länen.
	Undersökningen omfattar 1 004 telefonintervjuer, som Skop gjorde den 7_13 april 1994.
	"Kommer du att rösta ja eller nej till svenskt medlemskap i EU/EG?" frågade Skop. "Nej", svarade en stor majoritet.
	I dessa fyra län säger 68 procent nej till EU och 32 procent ja. Motsvarande siffror i Skops förra mätning i augusti 1993 var 71 procent nej och 29 procent ja.
	Förändringen är statistiskt säkerställd men liten. Den speglar sannolikt den opinionsförskjutning i EU-vänlig riktning som kom efter det så kallade förhandlingsgenombrottet i december 1993.
Tre av fyra i Gävleborg
tänker rösta nej till EU
	Skillnaderna mellan länen i aprilmätningen är förhållandevis små. EU-motståndet är starkast i Jämtland med 74 procent som tänker rösta nej (-1 procentenhet jämfört med augustimätningen), följt av Västernorrland med 67 procent (-1), Gävleborg 66 procent (-6) och Kopparberg med 64 procent (-6).
	I Kopparberg och Gävleborg har alltså EU-anhängarna knappat in en del på EU-motståndarnas stora övertag.
	EU-motståndet är relativt jämnt fördelat mellan kön, åldersgrupper och arbetsplatser med viss övervikt för kvinnor (73 procent nej i april), offentliganställda (70) och 55_74-åringar (71 procent).
	Bland arbetslösa står inte EU högst i kurs. 80 procent av de arbetslösa tänker rösta nej till EU mot 66 procent bland dem som har arbete.
Även fp-väljarna
säger nej till EU
	I Dalarna och södra Norrland är det bara moderatväljarna, som är för EU-medlemskap: 66 procent säger ja till EU, 34 procent nej.
	Bland de socialdemokratiska, centerpartistiska och liberala väljarna är EU-motståndarna i majoritet. Bland s- och c-väljarna tänker 74 procent rösta nej, bland fp-väljarna 56 procent.
	Folkpartiets siffror är av särskilt intresse, eftersom det är det mest EU-vänliga av alla partier. Uppenbarligen går inte partiet i takt med sina väljare i Norrland.
EU-kunskap
ger EU-motstånd
	Skop-mätningen bekräftar det som är känt från Sifo- och SCB-mätningarna: EU-motståndet är starkt i den här delen av Sverige.
	Det finns flera förklaringar till att EU-motståndet är starkare i "Mittsverige" och Norrland än övriga Sverige.
	Kanske inser människorna här att skogs- och norrlandslänen blir förlorare i EU, eftersom de skulle drabbas mer än storstadslänen av de nedskärningar inom den offentliga sektorn, som den 23 miljarder kronor höga årsavgiften till EU och den ännu större skatteanpassningen tvingar fram.
	Kanske beror det på att EU-debatten i Dalarna och Norrland inte är så ensidigt för medlemskap som i andra delar av landet.
	Kanske beror det på att kunskapen om EU är större i den här delen av Sverige. EU-kunskap brukar leda till EU-motstånd.







Ny demokrati ut,
miljöpartiet in?

	Riksdagsvalet i höst blir en rysare. Dels så kommer regeringen Bildt att kämpa för sin politiska överlevnad. Dels så kommer fyra småpartier att kämpa för sin politiska existens.
Socialdemokraterna får
egen majoritet i Temo
	Temos marsmätning av väljaropinionen, som Dagens Nyheter publicerade på torsdagen, tyder på socialdemokratisk seger i september, katastrof för ny demokrati och osäkerhet för övriga småpartier (v, kds och mp), som balanserar på fyraprocentspärren.
	Temo-mätningen omfattar drygt 1 000 personer. Temo har gjort hembesök den 7 mars till 6 april och låtit folk svara på frågan "Vilket parti tycker du är bäst?".
	Socialdemokraterna får 50,5 procent (+1,5 procentenheter från mätningen i februari), moderata samlingspartiet 19 (-2), centerpartiet 9 (0), folkpartiet liberalerna 7 (+2), kristdemokratiska samhällspartiet 4 (0), vänsterpartiet 4 (+0,5), miljöpartiet de gröna 3,5 (+0,5) och ny demokrati 2,5 (-2).
Miljöpartiet och
vänstern i riksdagen?
	Enligt Temo har ny demokrati förlorat nästa hälften av sina väljare på en månad och mer än två tredjedelar på ett år. DN:s Åke Ekdahl räknar ut ny demokrati. Han skriver "att partiet måste betraktas som utslaget från riksdagen i höst om inget under inträffar över sommaren". Det är en riktig observation. Det ser ut som om ny demokrati går i graven med Ian Wachtmeisters avgång.
	Även kds ligger illa till. Med tanke på det svaga stöd regeringen får, kan kds inte räkna med att "broder fyra procent" ska ge röster. Kds behöver cirka fem procent i mätningarna för att sitta säkert.
	För de två andra småpartierna ser det bättre ut.
	Miljöpartiet ligger visserligen strax under valspärren men är på väg uppåt i opinionen och kommer att dra nytta av EU-motståndet.
	Vänsterpartiet ligger på valspärren och har samma fördelar som miljöpartiet: uppåtgående trend och EU-motstånd.
	Mycket talar för att miljöpartiet byter plats med ny demokrati i riksdagen och att ett decimerat vänsterparti sitter kvar.
EU-frågan kan ge
centern nya väljare
	Moderaternas och mittenpartiernas utveckling är intressant. Det ser ut som om centern och folkpartiet håller på att återta terräng, som de har förlorat till moderaterna.
	Om centern dessutom följer sin ideologi, lyssnar på sina medlemmar och tar hänsyn till sina väljares val i EU-frågan _ det vill säga avvisar svensk EU-anslutning _ bör centern bli den stora kometen i valet och Olof Johansson ge namn åt en ny valeffekt.
	I fem centerdistrikt pågår interna omröstningar om hur centern ska ställa sig i EU-frågan. Efter Jämtlandscenterns kraftfulla EU-nej i helgen _ 90 procent av ombuden sade nej _ finns det skäl att tro att flera centerdistrikt kommer att säga nej. Om centern för en politik som kan locka de många EU-motståndarna, som känner sig partipolitiskt hemlösa, kommer det att ruska om opinionen.
	EU-frågan kommer att sätta avtryck i partipolitiken under valrörelsen, på valdagen och efter valet den 18 september.

bildtext:
I Temos senaste opinionsmätning åker ny demokrati ur riksdagen. Miljöpartiet ser ut att vara på väg tillbaka och vänsterpartiet verkar att sitta kvar i riksdagen. Än har EU-frågan inte satt tydliga spår i partisympatierna, men den lär göra det före riksdagsvalet. Om centerledaren Olof Johansson (bilden) tar vara på möjligheten att föra en politik som kan locka EU-motståndare, bör centern bli en av valets stora vinnare.




teckningen 931002
TECKNINGEN
Lagom till riksdagens återsamling på tisdag diskuterar ny demokrati ett förslag om att låta AIDS-testa alla asylsökande flyktingar. Ian Wachtmeister sparar som bekant inga effekter för att överraska sin publik. Men reaktionen blir rätt lam när publiken sett tricket förut.






Ny demokrati ut,
vänsterpartiet in

	Vi har vant oss vid stiltje i Sifos väljarbarometrar. I den senaste blåser det upp till oväder. Nålen i Sifos väljarbarometer för mars ger två tydliga utslag: ny demokrati åker ur riksdagen; vänsterpartiet, som i flera mätningar varit ute ur riksdagen, är åter inne.
Tydliga utslag för nyd,
vänsterpartiet och fp
	Sifo har ett stort urval i sin marsmätning, 3 732 intervjuer. Det gör att även mindre utslag slår igenom med statistisk säkerhet.
	Socialdemokraterna får 48,3 procent (-0,7 procentenheter jämfört med februari), moderata samlingspartiet 21,4 (+0,4), centerpartiet 7,7 (+0,1), folkpartiet liberalerna 6,7 (+0,5), kristdemokratiska samhällspartiet 4,3 (-0,3), vänsterpartiet 4,3 (+1,1), ny demokrati 3,3 (-0,9), miljöpartiet de gröna 3 (+0,1) och övriga partier 1 (-0,3).
	Utslaget för kvinnopartiet/kvinnolistan är knappt mätbart, under en procent.
	Ny demokratis nedgång är statistiskt säkerställd liksom vänsterpartiets och folkpartiets uppgång.
	Om Sifos marsmätning står sig på valdagen, betyder det att ny demokrati åker ur riksdagen och blir en ny parlamentarisk parentes efter miljöpartiet. Enligt samma Sifo sitter vänsterpartiet säkert i riksdagen efter många mätningar med mindre än fyra procent.
Fyra partier kring
fyraprocentspärren
	Fyra av åtta partier balanserar kring valspärren fyra procent.
	Vänsterpartiet ser ut att sitta säkert i riksdagen, men helt säker kan det inte vara än på ett tag. Partiet behöver siffror på cirka fem procent under flera mätningar för att känna sig tryggt.
	Ny demokrati åker av allt att döma ur riksdagen. Partiet har inte bara interna bråk som är negativa, utan också en långtidstrend som är negativ och få trogna väljare. Enligt Sifo har partiet bara kvar en tredjedel av väljarna från riksdagsvalet; en tredjedel har gått till regeringspartierna och en tredjedel till oppositionspartierna. Sifos marsmätning markerar början på slutet för ny demokrati.
	Kds ligger över valspärren men lever ändå ett osäkert riksdagsliv på grund av vikande långtidstrend och allmän profillöshet.
	Miljöpartiet är inte i närheten av riksdagsinträde. Partiets hopp är EU och att det som enda ickesocialistiska parti avvisar EU-anslutning. Miljöpartiet kan, främst om centern säger ja till EU, locka nya röster med sitt nej och den vägen häva sig in i riksdagen.
Återkomst för de
etablerade partierna
	Långtidstrenderna är inte bara tydliga för de små partierna _ uppåt för vänsterpartiet, nedåt för ny demokrati och kds _ utan också för de större.
	Moderaterna har en uppåtgående trend, centern likaså, men svagare. Socialdemokraterna och folkpartiet visar inga tydliga trender. Kommande Sifo får visa om socialdemokraternas nedgång från toppnoteringen i januari (49,8 procent) är långsiktig eller inte, och om folkpartiets uppgång från förra mätningen står sig.
	Ett är klart: De etablerade partierna håller på att återta förlorat stöd. De fem partier som har funnits i riksdagen i drygt 70 år har i dag, enligt Sifo, stöd av 88,4 procent. Det är en klar uppgång sedan mars 1993 (85,5 procent) och framför allt sedan mars 1992 och valet 1991, då dessa partier (s, m, c, fp och v) fick 81,7 procent.
	Det verkar som om väljarna återvänder till de gamla partierna. Det hindrar dock inte att mycket av intresset och striden i riksdagsvalet kommer att beröra de tre nya partierna (kds, mp och nyd) samt vänsterpartiet och deras möjlighet att forcera fyraprocentspärren.

bildtext:
Miljöpartiet de gröna klättrar inte upp över fyraprocentspärren till riksdagsvalet i Sifos marsmätning, vilket vänsterpartiet gör. Ny demokrati fortsätter att tappa stöd och får bara 3,3 procent.







Ny demokratis
profil otydlig

	I torsdags beslutade ny demokratis partistyrelse att skjuta upp den till helgen planerade partistämman två månader. I fredags ändrade sig den makthavande gruppen inom ny demokrati och sade att det kanske blir stämma men utan partiordförandeval. I lördags höll ny demokrati stämma och valde ny partiordförande. I söndags valde stämman ny partistyrelse och utlyste ny stämma till i juni.
	Fyra dagars händelseutveckling illustrerar väl ny demokratis inre splittring, organisatoriska omognad och allmänna opålitlighet.
Starkare stöd än
väntat för Dybeck
	Harriet Colliander har nu definitivt tagit makten i ny demokrati. Först blev hon ordförande i ny demokratis riksdagsgrupp. Sedan blev hon i praktiken ordförande i ny demokratis partistyrelse. I lördags bekräftade partistämman hennes ställning och valde henne med röstsiffrorna 101 mot 63 till partiledare.
	Det var ett djupt splittrat parti, som hade stämma i Västerås i helgen. På stämman stod två fraktioner mot varandra, "vänstern" anförd av Harriet Colliander och "högern" anförd av Sten Dybeck.
	Harriet Colliander var riksdagsgruppens och Bert Karlssons kandidat till ledarposten.
	Sten Dybeck var valberedningens, Ian Wachtmeisters och viceordförande Vivianne Franzens kandidat. Med 61 röster i ryggen visade Sten Dybeck att han hade starkare stöd än väntat.
Osäkert vad som sker
med Ian Wachtmeister
	Ian Wachtmeister har i och med stämman i Västerås definitivt lämnat ledarposten i ny demokrati. Det återstår att se om han också lämnar det parti han skapade och politiken.
	Hittills har Ian Wachtmeisters agerande _ sedan han bestämde sig för att avgå som partiledare _ skadat ny demokrati. Kommer han att agera på samma sätt framöver, men nu som politisk vilde eller ledare för ett nytt parti?
	Stämman i Västerås gav delvis Ian Wachtmeister upprättelse. Men samtidigt framgick det med all tydlighet att hans nyliberala fraktion har förlorat makten i partiet. Hans reaktion kan därför bli att ny demokrati har gjort sitt och att han startar ett nyliberalt parti modell danska fremdskridtspartiet.
Nya ny demokrati
har oklar profil
	Harriet Colliander har vid sin sida Siv Björkman och Gunilla Aastrup-Persson. Ny demokrati har med ett kvinnligt presidium fått en ny profil. Detta kombinerat med att ny demokrati nu vill vara ett mittenparti, som står nära socialdemokraterna, gör att vi har ett till stora delar nytt parti.
	Det är dock tveksamt om det finns utrymme för ett "borgerligt kvinnoparti" som flörtar med socialdemokraterna. Om Harriet Colliander hade blivit ledare för ett nyliberalt parti, hade det kanske kunnat bli ett svenskt fremskridtsparti och Harriet Colliander en svensk Pia Kjaersgaard.
	Nu råder osäkerhet om vart nya ny demokrati är på väg. Det råder dels konkurrens mellan olika fraktioner inom partiet. Ny demokrati konkurrerar också med socialdemokraterna och tre småpartier _ miljöpartiet de gröna, kristdemokratiska samhällspartiet och vänsterpartiet _ om missnöjes- och proteströster.
	Det blir trångt i porten för ny demokrati. Sannolikheten att det ska klara fyraprocentspärren är liten, men än är det för tidigt att helt räkna ut Harriet Colliander och nya ny demokrati.

bildtext:
Harriet Collianders ny demokrati är inte Ian Wachtmeisters. Med den inriktning Colliander vill ge ny demokrati, blir det svårt för partiet att klara fyraprocentspärren i riksdagsvalet.






Ny folkomröstning
om kärnkraften?

	I folkomröstningen om kärnkraft 1980 beslutade svenska folket att avveckla kärnkraften.
	Beslutet är inte verkställt. Det finns ingen avvecklingsplan för de tolv reaktorerna, ingen lag som tvingar kärnkraftverkens ägare att avveckla kärnkraften och ingen långsiktig energipolitik som minskar kärnkraftsberoendet.
Gamla beslut om att
avveckla kärnkraften
	1991 beslutade riksdagen _ med stöd av socialdemokraterna, folkpartiet liberalerna och centerpartiet _ att lägga om energipolitiken. Syftet med beslutet var att säkerställa kärnkraftens avveckling. Energibeslutet lade dock inte fast någon tidtabell för kärnkraftsavvecklingen.
	Riksdagen sade i sitt energipolitiska beslut att hushållningen med el, tillförseln av el från miljömässigt acceptabel kraftproduktion, möjligheterna att bibehålla internationellt konkurrenskraftiga priser och säkerhetskraven ska avgöra när kärnkraftsavvecklingen ska börja och i vilken takt den ska ske.
	Energibeslutet utgick från att livslängden på de enskilda kärnkraftsreaktorerna var 25 år. Det innebär att den första reaktorn faller för åldersstrecket 1997 och den sista 2010.
Lagstiftad avveckling
eller ny folkomröstning
	Den energipolitiska överenskommelsen skulle säkra kärnkraftens avveckling. Det har inte blivit så mycket av den.
	Därför har riksdagen två alternativ: att lagstifta om kärnkraftsavvecklingen eller utlysa en ny folkomröstning om kärnkraften. Det är bra att förre energiministern, nuvarande miljöministern, Olof Johansson (c) inser detta och ställer krav.
	Olof Johansson har aviserat att till våren lägger centern en partimotion om kärnkraften. I den kräver centern att riksdagen på nytt bekräftar att den står fast vid folkomröstningsresultatet och den uttolkning av det som riksdagen gjorde efter omröstningen.
	Centerledaren kräver en tidplan för kärnkraftens avveckling, där den äldsta reaktorn avvecklas senast år 1997 och den yngsta 2010. Om riksdagen inte är villig att fullfölja kärnkraftssavvecklingen, vill Olof Johansson ha en ny folkomröstning i frågan.
M och fp hindrar
kärnkraftsavveckling
	Centerledarens tal har väckt irritation inom de andra regeringspartierna.
	"Det finns ingen anledning under den här mandatperioden att ta några beslut om kärnkraften", säger moderaternas partisekreterare Gunnar Hökmark.
	"Det finns inget utrymme att stänga av några reaktorer", säger folkpartiets energipolitiker Gudrun Norberg.
	Båda pratar strunt.
	Om kärnkraftsavvecklingen ska vara trovärdig, måste den börja senast 1997 och vara lagstadgad. Det inser även Gunnar Hökmark, men som kärnkraftsanhängare försöker han förhala avvecklingen.
	Det finns utrymme att stänga av några kärnkraftsreaktorer redan i dag. Det bör även Gudrun Norberg inse, om hon inte blundar för att Sverige har elöverskott och sedan ett år tillbaka flera kärnreaktorer som står utan större problem för elförsörjningen.
Avveckla kärnkraften
i Sverige och Tjernobyl
	Olof Johanssons krav på riksdagsbeslut som garanterar kärnkraftsavvecklingen eller en ny folkomröstning är logiska och rimliga. Den som motsätter sig detta, sätter sig också över svenska folkets beslut att avveckla kärnkraften.
	Mot bakgrund av att de svenska kärnkraftsreaktorerna visar upp allt fler ålderskrämpor som sprickor, förslitningar och materialutnötningar, är det viktigt att snabbt komma igång med avvecklingen.
	Mot bakgrund av att Ukrainas parlament på torsdagen rev upp beslutet att stänga kärnkraftverket i Tjernobyl _ som sedan 1986, enligt ukrainska myndigheter, har kostat cirka 8 000 människor livet _ finns det än större anledning för Sverige att gå före.
	Ett svenskt beslut att avveckla kärnkraften är en tydlig signal till omvärlden, att vi ställer om energisystemet och satsar på energihushållning samt nya och miljövänliga energikällor.

bildtext:
Ålderskrämporna på de svenska kärnkraftsreaktorerna (på bilden Barsebäck) gör det angeläget att snabbt få igång avvecklingen och verkställa vad svenska folket beslutade 1980. Eftersom Sverige ännu inte har tagit några avgörande steg i riktning mot en kärnkraftsavveckling, är det nödvändigt att lagstifta om avvecklingen eller på nytt föra frågan till folkomröstning.


tredjeledare 940608

Ny föreställning med cirkus ny demokrati

	Cirkus ny demokrati fortsätter. Onsdagens föreställning bjöd på gruppledardans på slak lina.
	Först avgick Harriet Colliander. Sedan rapporterade Tidningarnas telegrambyrå (TT) att Arne Jansson var nästa gruppledare.
	Detta fick TT korrigera, när gruppen sedan omvalde Harriet Colliander till gruppledare _ till hennes egen stora förvåning. Hon fick dock inte mer än en handfull röster, sex röster för att vara exakt. Enda trösten var att det var mer än vad hennes två motkandidater Arne Jansson (två röster) och Robert Jousma (fyra röster) fick. Merparten ledamöter avstod från att rösta.
	Splittringen i den nydemokratiska riksdagsgruppen är alltså större än någonsin. Ny demokrati är i upplösning. Enklast vore att formellt bekräfta upplösningen, lägga ner partiet och sedan ta långlov.




andraledare 930915

Ny karta i Mellanöstern

	En helt ny politisk karta håller på att växa fram i Mellanöstern. 
	Palestinska befrielseorganisationen (PLO) skrev på måndagen under det historiska fredsavtalet med Israel. I tisdags kom nästa historiska fredsavtal: ett ramavtal mellan Israel och Jordanien. Marocko beslutade samma dag att upprätta diplomatiska förbindelser med Israel. Ytterligare arabstater står på tur att göra som Marocko.
	Syrien förhandlar med Israel om ett fredsavtal, som ska återföra de israelockuperade Golanhöjderna till Syrien. Parterna är inte överens _ Syrien fortsätter att attackera Israel verbalt _ men fortsätter att förhandla. Tills helt nyligen var en förhandling otänkbar för Syrien.
	En försoning Israel_Libanon är också möjlig. Här hänger det på att den judiska staten och Libanos beskyddare Syrien kommer överens. Först då kan Libanon få ett fredsavtal, som ger landet kontroll över den israelstyrda "säkerhetszonen" i södra Libanon.
	Utvecklingen ser hoppfull ut i Mellanöstern. Det betyder dock inte att freden är säkrad. Den är hotad av religiösa fundamentalister och politiska extremister. Om freden ska bli bestående, måste folken i och runt Israel byta vapen och våld mot valurnor och vikänsla.


andraledare 940520

Ny kraft i Inlandsbanan

	Inlandsbanekommunerna, dit Ljusdal hör som enda kommun i Hälsingland, är alla inlandskommuner med likartade problem. Samlingen kring Inlandsbanan hjälper till att samla resurserna också på andra områden.
	Den 17 och 18 maj hade Inlandsbanekommunernas ekonomiska förening (IEF) ett "inlandsting" i Orsa för att dryfta gemensamma problem och stämma av utvecklingsarbetet med Inlandsbanan.
	Sedan inlandsbanekommunerna tog över ansvaret för banan har det hänt åtskilligt.
	Turisttrafiken gick mycket bra förra året. Förväntningarna på sommaren 1994 är stora.
	Godstrafiken har också gått mycket bra, vilket är viktigt. Godstrafiken står nämligen för huvuddelen av intäkterna och är viktig för industrin längs banan. I sommar går den nedlagda godstrafiken Mora_Östersund igång igen, vilket betyder att det blir godstrafik hela vägen från Mora till Arvidsjaur.
	När det gäller ordinarie passagerartrafik _ som delvis kan ersätta landsvägsbuss och personbil för arbets-, studie- och fritidsresor _ har det inte hänt mycket. Här måste det till en ändring. Länstrafikbolagen måste tänka om och börja samarbeta med tågbolaget!







Nya bollar i
Färgaren-Garvaren

	Äntligen har dödläget i kvarteren Färgaren-Garvaren i Hudiksvall brutits. Inte lite överraskande kommer de nya signalerna från länsstyrelsen, som tillsammans med arbetsförmedlingen vill renovera och återställa Syhuset i dess ursprungliga skick.
	Projektet ska, enligt Göran Persson på länsstyrelsen, inte kosta Hudiksvalls kommun ett enda öre. Iden är lysande och innehåller även planer på att bygga tvåvåningsträhus längs Västra Tullgatan mot HT-huset och vidare ner mot Drottninggatan och Lillfjärden.
	Med detta alternativ kan kvarteren Färgaren-Garvaren äntligen få ett utseende och en funktion, som harmoniserar med den traditionella låga trähusbebyggelse, som är ett signum för Hudiksvall.
Friskt initiativ
från länsstyrelsen
	Det har varit många turer kring Färgaren-Garvaren. Länge såg det ut som att HSB skulle få bebygga kvarteret med ett fyravåningsmonument i tegel och betong. HSB ville, med kommunens stöd, bygga ett huskomplex med 8 200 kvadratmeter bostäder (84 lägenheter) och 940 kvadratmeter butiker och kontor. Till detta kommer 164 parkeringsplatser under jord.
	HSB:s husplaner passade emellertid inte in i den småskaliga trähusbebyggelse, som präglar Västra Tullgatan och Hudik. En konstant fallande konjunktur punkterade byggmarknaden, vilket gjorde HSB-bygget till ett högriskprojekt. Planerna lades på is.
	Länsstyrelsens friska initiativ bryter dödläget.
Låga trähus och
utvidgad Bergmanspark
	Trähusbebyggelse i kvarteren Färgaren-Garvaren, enligt länsstyrelsens förslag, kan kombineras med parkering under jord i samma kvarter, eftersom Drottninggatan ligger nästan en våning lägre än Västra Tullgatan.
	På detta sätt går det att kompensera en del av de parkeringsplatser som skulle bebyggas.
	Vidare öppnar länsstyrelsens förslag för en harmonisk sammansmältning av trähusbebyggelsen och en utvidgad Bergmanspark mellan Syhuset och Drottninggatan.
	En utvidgad Bergmanspark, som får kontakt med Lillfjärden, skulle ge Hudiksvall en lummig och intim stadspark, en grön lunga som människor och miljö så väl behöver. Syhuset smälter mycket väl in i en sådan miljö.
	Hudiksvall behöver en fullvuxen park i sin mest centrala del, en park som kan bli mötesplats och "vardagsrum", en park där folk kan umgås, äta medhavd lunch utomhus eller slå sig ner i en servering och koppla av från kommersen där den är som störst.
Förslaget kan få bra
genomslag i opinionen
	Initiativet till planerna kommer från länsstyrelsens projekt "Bygghyttan", där Göran Persson är projektledare. Förslaget har till skillnad från HSB:s bygge alla förutsättningar att få bra genomslag i opinionen.
	Kommunalrådet Sven Bergström (c) tycker på HT:s fråga att planerna är mycket intressanta. Han välkomnar fler konstruktiva förslag till hur kvarteren Färgaren-Garvaren ska se ut i framtiden.
	Sven Bergström får stöd av både centerpartiet, centerkvinnorna och centerungdomarna i Hudiksvall.
	Roger Groth är en av kandidaterna på centerns ungdomslista i Hudiksvalls kommun, den enda med bostadsadress Hudiksvall. Han tycker att trähusbebyggelse och park i dessa kvarter är den hittills bästa lösningen.
	Samma sak säger Centerkvinnornas ordförande i Hudiksvall, Britta Edwall, som dock varnar för höga hyreskostnader.
	Bollen är slagen. Vem blir först att returnera? Banan ligger öppen och erbjuder matchboll i frågan om Färgaren-Garvaren.


bildtext
Länsstyrelsen har brutit dödläget i frågan om kvarteren Färgaren-Garvarens framtid i Hudiksvall. Länsstyrelsen vill återställa Syhuset i dess ursprungliga skick samt bygga låga trähus mot Västra Tullgatan. Detta bör kombineras med en utvidgad Bergmanspark mellan Syhuset och Drottninggatan.




andraledare 940505

Nya centernej till EU-ja

	Spänningen fortsätter att stiga inför centerpartiets extrastämma i helgen om svenskt medlemskap i Europeiska unionen (EU). Antalet centerdistrikt som säger nej till svenskt EU-medlemskap ökar.
	Denna vecka har tre nya centerdistrikt slutfört medlemsomröstningar i EU-frågan och sagt nej. I Medelpad röstade 71 procent nej och 29 procent ja till EU-medlemskap. I Kronoberg sade 64 procent nej och 36 ja till EU. I Ångermanland röstade 76 procent nej och 24 procent ja till EU.
	Två dagar före centerns extrastämma har nio centerdistrikt sagt nej till EU-medlemskap: Jämtland, Ångermanland, Medelpad, Gävleborg, Stockholms län, Bohuslän, Göteborg, Jönköping och Kronoberg. Fyra distrikt har sagt ja: Stockholms stad, Gotland, Blekinge och Malmöhus. Ett distrikt, Sörmland, har inte tagit formell ställning men en pejling bland ombuden på distriktsstämman visar att majoriteten säger ja.
	Ett centerdistrikt, Dalarna, har ännu inte redovisat resultatet från sin medlemsomröstning, men allt tyder på ett nej även där. Resterande 14 centerdistrikt har inte behandlat EU-fråga på sina stämmor.
	När centerns EU-stämma öppnar på lördag gör den det till ackompanjemang av ett rungande EU-nej i de distrikt som har tagit ställning: Tio av fjorton distrikt. Centerns partistyrelse säger med kraftfull stämma ja till EU.
	Om ombuden på centerstämman lyssnar på vad medlemmarna säger i EU-frågan och speglar medlems- och väljaropinionen, blir det nej till partistyrelsens EU-ja på söndag.




andraledare 931022

Nya övertramp av nydemokrater

	Nydemokraterna är politikens busar, som inte drar sig för att göra politiska och andra övertramp.
	Ett nytt bevis för detta fick vi på torsdagen, då anonyma hotelser mot den avhoppade nydemokratiska riksdagsledamoten Anne Rhenman och hennes familj fick en annan riksdagsledamot, kriminalinspektör Sten Söderberg, att anmäla det hela till överåklagaren i Stockholm.
	Sten Söderberg vet vilken nydemokratisk vrede som drabbar en avhoppare. Han är själv en. När han skriver att han gör sin anmälan utifrån "god kännedom om de metoder som ny demokrati använder sig av" finns det skäl att lyssna.
	Anne Rhenman är, sedan hon lämnade ny demokrati och blev politisk vilde i riksdagen, utsatt för stark press att lämna sin riksdagsplats. Men hon vägrar.
	Anne Rhenman säger att hon fått mängder av hotelser mot sig själv och sitt barn. Bara under den senaste helgen fick hot tio hotfulla samtal till bostaden. I ett av samtalen hotade den anonyma rösten med att märka hennes barn, om hon inte lämnade sin riksdagsplats.
	Anne Rhenman tror att kampanjen mot henne är iscensatta av nydemokrater i central ställning, eftersom samtalen och breven är många och innehållet likartat.
	Ny demokratis partiledning förnekar all kännedom om hotelserna och tar avstånd ifrån dem.
	Vi är inte förvånade över kampanjen mot Anne Rhenman. De nydemokrater som vill ha bort henne vet att om de lyckas kommer partiets andra vice partiordförande, Vivianne Franzen, in i riksdagen.
	Vivianne Franzen blev i somras ett namn, när hon turnerade land och rike runt och förkunnade ett främlings- och invandrarfientligt budskap, som går hem bland många nydemokrater.
	Med Vivianne Franzen i riksdagen ökar ny demokratis chans att sitta kvar i riksdagen efter valet nästa år. Därför gör Anne Rhenman en god gärning, som blockerar platsen för henne. Fortsätta med det!


teckningen 940521
TECKNINGEN
Ny demokrati är inte som andra partier. Det är stabilt som en geleklump, pålitligt som en hästhandlare och enat som en polsk riksdag. Vi har blivit påminda om ny demokratis karaktär under vintern och våren, senast denna vecka. På fredagen fick regeringen igenom sin efterlängtade vårdnadsersättning i riksdagen sedan sju nyd-ledamöter röstat för regeringens vårdnadsbidrag, elva röstat mot och fem lagt ner sina röster.






Nytt EU-val
redan 1995?

	Om svenska folket röstar för medlemskap i Europeiska unionen (EU) den 13 november 1994, går vi troligen till en ny EU-omröstning hösten 1995: Val av EU-parlament.
	Dennna vecka väljer EU-medborgarna nytt parlament. Valet ger en föraning om vad som väntar Sverige vid en eventuell EU-anslutning.
10 000 kandidater
	Danmark, Nederländerna, Storbritannien och Irland går till val av Europaparlament (EP), som EU-parlamentet formellt heter, i morgon. Övriga länder gör sitt val på söndag.
	Valet är verklighet för 269 miljoner människor i tolv länder. De ska utse ett EP på fem år. Totalt tävlar 10 210 personer om 567 EP-platser, 49 fler än i dagens parlament. 
	Det nya i den danska valrörelsen är att det finns två EU-motståndarpartier. De är som hund och katt.
	Det nya i flera av de andra länderna är att det finns EU-kritiska partier som kandiderar i valet.
Två nej-fronter
	Redan när Danmark förberedde steget in i EEC för ett kvarts sekel sedan, gjorde EEC-motståndarna sig beredda att kämpa mot en framtida union. Folkebevaegelsen mod EF ("Folkrörelsen mot EG") överlevde nederlaget i folkomröstningen 1972.
	Det tog 20 år innan Folkebevaegelsen kunde gå segrande ur en EG-strid, den om unionsfördraget från Maastricht (EU) den 2 juni 1992. Efter denna seger delades EG/EU-motståndarna i gamla Folkebevaegelsen och en ny folkrörelse mot EU, Junibevaegelsen, där många accepterade det existerande EG.
	Sedan 1992 finns det två nej-fronter i Danmark. Junibevaegelsen är det danska EU-motståndets andra ben.
Dansk splittring
	Efter EU-motståndarnas nederlag i den andra danska folkomröstningen (18 maj 1993) om samma Maastrichtfördrag heter den gamla folkrörelsen Folkebevaegelsen mod EF-unionen. I valrörelsen är de gamla EG- och nya EU-motståndarna fiender.
	EG-motståndarna anklagar EU-motståndarna för förräderi, som anklagar sina forna vänner för fundamentalism. Trots motsättningarna samverkar de två organisationerna i ett valförbund.
	Den som följer valdebatten ser att skillnaden mellan dessa två tvärpolitiska organisationer är liten, liksom skillnaden mellan ja-partierna, av EU-motståndarna kallade Förenade unionspartierna. Skillnaden står mellan ja- och nej-sidan.
Mäktigare parlament
	Det första direktvalda EG-parlamentet hade knappt någon makt. Margaret Thatcher kallade det ett "mussepiggparlament". EG:s regering (kommissionen) och lagstiftande församling (ministerrådet) nonchalerade de folkvalda i Strasbourg.
	Europaparlamentet har med tiden skaffat sig makt, som en följd av Maastrichtfördraget, praxis och en debatt om EU:s "demokratiska underskott", vilken gynnar EP. Samtidigt innebär ett stärkt EP en förstärkning av EU:s federalism och statsbygge.
	EP är ett remiss- och kontrollorgan, som har vetorätt mot EU:s budget, nya EU-länder och avtal med tredje land samt rätt att avsätta EU-kommissionen. EP behandlar även frågor om inre marknaden i en samrådsprocedur, som gör att EP kan tvinga ministerrådet att fatta beslut enhälligt.
	Maastrichtfördraget ger EP vetorätt inom flera nya områden inom ramen för en medbestämmandeprocess (artikel 189 C). EP har numera vetorätt över lagstiftningen inom cirka 15 områden.
	Praxis gör att EU:s kommission och ministerråd lyssnar betydligt mer på EP än tidigare.
Nya EU-kritiker
	Det nya med årets EP-val bortom dansk horisont är att i flera länder ställer unionskritiska partier upp i valet. De vill, liksom Danmarks EU-motståndare, hindra att EU blir en förbundsstat.
	I Tyskland leder den avhoppade liberala kabinettchefen i EU-kommissionen, Manfred Brunner, de nya EU-motståndarpartiet Fria medborgarförbundet (Bund Freier Burger).
	I Frankrike finns ett nytt borgerligt EU-motståndarparti, Det andra Europa (l'Autre Europe), och ett socialistiskt EU-motståndarparti anfört av förre försvarsministern Jean-Pierre Chevenement.
	I Italien är EU-kritiken stark inom det nya partiet Heja Italien (Forza Italia).
	I Storbritannien finns sedan gammal EU-motståndare i det Konservativa partiet men också i Arbetarpartiet (Labour). 
	EU-motståndet finns även i Portugal, där den konservative EP-kandidaten Manuel Monteiro säger nej till EU:s statsbygge.
Viktigt val
	EU-motståndarna inom och utom EU har bara unionsmotståndet gemensamt. De säger, med små variationer, nej till en politisk, ekonomisk, monetär och militär union.
	Valet av nytt EP är viktigt. Dels så kommer det nya EP att ha mer formell och informell makt än parlamentet som valdes 1989 eller 1984. Dels så kommer EP att driva på EU:s utveckling mot en fullfjädrad förbundsstat på regeringskonferensen 1996.
	EU-parlamentet är inte längre ett "mussepiggparlament". Det är på väg att bli ena kammaren i ett tvåkammarparlament, där ministerrådet är den andra. EU-parlamentet banar väg för EU-staten, vars framväxt svenska EU-anhängare förnekar eller förringar.
	Därför ska svenska EU-skeptiker och EU-motståndare vara tacksamma för att det finns danska EU-motståndare som kämpar om röster i EP-valet för att ge röst åt det nordiska unionsmotståndet.

Jörgen Bengtson är HT:s chefredaktör.




teckningen 931113
TECKNINGEN
Kostnaderna hittills för byggandet av landanläggningar för Öresundsbron på den danska sidan visar att bara den budgeten kommer att överskridas med närmare två miljarder kronor. Fortsätter denna trend måste Mats Odell gå till botten med bron. Det kan ske redan på måndag om den svenska vattendomstolen säger nej till bron.



teckningen 931120
TECKNINGEN
Carl Bildt verkar betrakta bron över Öresunds mörka vatten som mer eller mindre klar. Bygget har börjat på dansk sida. Miljöprövningen i Sverige ser inte Bildt som något problem. I Sverige står brobyggarna redo att sätta spaden i marken. Men det finns två hinder, som miljöminister Olof Johansson lär påminna Carl Bildt om mer än en gång: miljön och kostnaden.


teckningen 940507
TECKNINGEN
På centerpartiets extrastämma i helgen ställs EU-frågan på sin spets inom centern: Ja eller nej till EU-medlemskap? Mot bakgrund av centerns ideologi, centerns sakpolitik och centerväljarnas uppfattning i EU-frågan är den logiska slutsatsen att centern säger nej till EU-medlemskap, eftersom en EU-anslutning skulle göra det svårare att förverkliga centerpolitiken.



teckningen 940326
TECKNINGEN
Centerledaren Olof Johansson vill lyssna på centerrörelsen innan han väger samman för- och nackdelar med en EU-anslutning och tar slutgiltig ställning. Det är hedervärt men problematiskt. Olof Johansson är nämligen omgiven av ja-sägare och centerpartister som inte är besjälade av samma demokratiska grundsyn; centerns partistyrelse vill till exempel inte låta EU-motståndare och EU-anhängare framträda på lika villkor på de regionala EU-konferenser, som centern ska genomföra under april inför den extra partistämman den 7_8 maj.




teckningen 931218
TECKNINGEN
De planerade ringlederna runt Stockholm och andra delar i "Dennispaketet" hotar inte bara miljön, utan också stora kulturvärden. Miljöminister Olof Johansson (c) har gett sig i kamp med ringlederna. Han kämpar i uppförsbacke mot samma starka krafter, som på 1950- och 1960-talen skövlade Stockholm. Varför lär sig "betongpartierna" (s, m och fp) inte av historien?


teckningen 940416
TECKNINGEN
Om tre veckor ska centerpartiet säga ja eller nej till svenskt EU-medlemskap på en extra riksstämma. EU-frågan delar centerrörelsen som ingen annan fråga. Problemet är att den delar centern horisontellt: Centerns ledande skikt är för EU, medlemmarna är kritiska. Enda sättet att verkligen ta reda på om centern är för eller mot EU-anslutning är att fråga medlemmarna i en medlemsomröstning. De fem centerdistrikt som har beslutat att genomföra EU-medlemsomröstningar _ Gävleborg, Medelpad, Ångermanland, Dalarna och Kronoberg _ visar att de har förstått allvaret i EU-frågan, både för centerns och folkstyrets skull.




andraledare 931118

Omöjligt för c sitta kvar vid ja

	Kan centerpartiet sitta kvar i regeringen om den säger ja till Öresundsbron? Kan Olof Johansson och övriga centerpartistiska statsråd möjligen sitta kvar i regeringen om de reserverar sig mot ett eventuellt ja-beslut?
	Nej, det är omöjligt, eftersom centern i båda fallen blir medansvarig för bron, som partiet har gått till val på att stoppa.
	Centern kan inte som trovärdigt miljöparti säga ja till en vägbro över Öresund, som ökar miljöförstöringen.
	Centern kan inte som trovärdigt regionalpolitiskt parti, med krav på att hela Sverige ska leva, säga ja till en bro, som tar mångmiljardbelopp från mer angelägna väg- och järnvägssatsningar.
	Centern kan inte som ekonomiskt ansvarskännande parti säga ja till en bro, som sannolikt kommer att kosta över 30 miljarder kronor i 1990 års penningvärde och bli en belastning för statsbudgeten.
	Centern kan inte med trovärdigheten i behåll sitta kvar i en regering, som säger ja till ett nytt "Barsebäck 2".
	En enkät bland centerns distriktsombudsmän, som Dagens Industri gjort, visar att två tredjedelar av dem (16 av 26) vill att centern ska lämna regeringen om den säger ja till Öresundsbron. Endast en fjärdedel (7 av 26) vill att centern ska sitta kvar i regeringen men reservera sig mot beslutet. En tiondel (3 av 26) ger inte något svar.
	För centern är inte ett ja till Öresundsbron ett möjligt alternativ. Om inte statsminister Carl Bildt inser detta, är det han som väljer att spräcka regeringen och göra det i miljöpolitiken som är en av regeringens fyra ben.


andraledare 931202

Omöjligt för Malm sitta kvar

	Stig Malms ordförandestol blir allt hetare.
	LO-chefen Stig Malm har suttit och sitter på många styrelsestolar. I egenskap av ordförande eller ledamot i flera styrelser är han direkt eller indirekt ansvarig för flera uppseendeväckande fallskärmsavtal. Massmedierna har avslöjat det enda avtalet efter det andra.
	Malm fortsätter att förneka att han har något ansvar för det mest groteska avtalet, som gav förre BPA-direktören Göran Lövgren 24,9 miljoner kronor i lön och andra förmåner.
	Men Malm kan inte förneka två andra utmanade avtal, som han själv har skrivit under. Det ena ger förre Folksam-chefen Hans Dahlberg bibehållen lön i åtta år till ett värde av 9,5 miljoner kronor, om han inte får nytt jobb. Det andra avtalet ger förre direktören för LO-media, Gunnar Österberg, fyra årslöner utan avräkning vid nytt jobb.
	Stig Malm är inte bara ordförande för Sveriges största fackliga centralorganisation, han tillhör dessutom ledningen för Sveriges största parti, därtill ett parti med krav på hög moral och etik. Socialdemokraternas partiledning kräver nu i brev till sina ledamöter i statliga verk, bolag och stiftelser att de tar itu med orimliga fallskärmsavtal.
	I praktiken ber partiledningen LO-förbundens ordförande att ta itu med Stig Malm. Rader av LO-företrädare kräver hans avgång. Endast två av femton regionala LO-ordförande ger Malm odelat stöd. Bland LO-förbundens ordförande är stödet svagare än någonsin. LO-medlemmarna rasar och kräver Malms omedelbara avgång som LO-ordförande.
	På måndag samlas LO:s styrelse, landssekretariatet. Då, om inte förr, får vi veta om Stig Malms stol är så het att han måste lämna den.
	Stig Malm hade kanske kunnat överleva dagens fallskärmsskandaler, om det inte hade varit för alla andra skandaler som bär hans signum: kvinnoförnedrande uttalanden, krav på löneökning för att betala skatt på tjänstebil, anklagelser mot Allan Larsson för att ha iscensatt den ekonomiska krisen, kraschen i Folksam och lägenhetsaffärer.
	Stig Malm har allt för många gånger visat prov på bristande moral och omdöme. Vad han säger stämmer inte med vad han gör. Därför är Stig Malms tid som LO-chef ute. Om han inte avgår frivilligt, är vi övertygade om att han blir avsatt.





Onödiga
konkurser

	En konkurs är inte bara en tragedi för de som genom ägande och styrelseuppdrag är knytna till företaget. Fordringsägarna får ofta ta den största smällen. Bland dessa ligger leverantörerna sämst till på konkursförvaltarens prioriteringslista över vilka som ska få en skärv ur spillrorna.
	Antalet konkurser har ökat linjärt på nittiotalet och i fjol uppgick antalet konkurser till hela 21 000. Följderna av en konkurs är mycket allvarliga för många fler än de, som är direkt inblandade i företagets verksamhet.
	Många av dessa konkurser hade kunnat undvikas om det funnits en möjlighet för företaget att rekonstruera verksamheten. Men i andra fall, de så kallade bekvämlighetskonkurserna, hade en möjlighet till rekonstruktion knappast hjälpt eftersom det inte fanns någon vilja till en sådan lösning.
Sara Hotels gjorde
en bekväm konkurs
	Sara Hotels konkurs i maj i fjol är ett målande exempel på hur konkursinstrumentet kan missbrukas. I konkursen ingick 24 av företagets hotell. Efter konkursen fortsatte Sara att driva fem av de konkursade hotellen i en ny och mycket bättre sits.
	På detta sätt kom Sara undan skulder på 10 miljoner kronor och staten fick gå in med lönegarantin för att de anställda skulle få sina löner. Hotellkedjan slapp alltså att betala lön i sex månader för omkring hundra anställda, som fortsatte att jobba i de hotell man fortsatte att driva.
	Lönegarantin har tidigare varit mycket generöst tilltagen och reglerna för utbetalning har varit luddiga. Detta har uppmuntrat många företag till att utnyttja reglerna maximalt, till exempel genom att chockhöja lönerna strax före en konkurs för att få ut mer pengar ur lönegarantin.
	Dessutom har lönegarantin i flera fall betalats ut även till verkställande direktörer och andra högre chefer, vilket inte alls var meningen med 1971 års direktiv. Där stod att lönegarantin enbart skulle utgå till löntagare från LO- och TCO-förbunden.
	Genom insolvensutredningen (insolvens=oförmåga att betala), som lade sitt betänkande i fjol finns det nu goda möjligheter att få bort detta missbruk.
Rekonstruktion är en
möjlighet innan konkurs
	När det gäller de seriösa företagen finns det ännu ingen möjlighet att rekonstruera företaget för att undvika en onödig konkurs. En klar brist i konkurslagstiftningen.
	Lennart Nellbeck, före detta verkställande direktör i Rottneros, efterlyser en konkurslag, som ger företaget en rimlig chans att sanera och rekonstruera verksamheten.
	Han hänvisar till insolvensutredningen, som påpekar att cirka 500 av 1991 års konkurser i företag med mer än tio anställda hade kunnat undvikas med en möjlighet till rekonstruktion.
	Utredningen föreslår att förmånsrätten i första hand tillkommer produktiva löner och nytillkomna fordringar, det vill säga kreditinstituten får ta ett kliv bakåt. Det medför att företaget får behålla en potential, som är nödvändig att ha för att kunna lyckas rekonstruera verksamheten.
Demoralisering
i näringslivet
	Insolvensutredningen har i sin helhet lyckats prestera en rad bra förslag på förändringar för att hejda den stadiga ökningen av konkurser.
	Den stora ökningen av konkurser har ett klart samband med lågkonjunkturen. I kölvattnet av lågkonjunkturen sprider sig en sjuklig moral i näringslivet, där det även av större företag betraktas, som legitimt att använda konkursen som en form av skuldsanering.
	Därmed sätts konkurrensen ur spel, vilken är marknadsekonomins livselixir. En sådan demoralisering är en katastrof för varje lands näringsliv.
	Därför är det viktigt att hitta vägar att förebygga konkurser genom en klar lagstiftning och hitta möjligheter till rekonstruktion när konkursen hotar.
	Sverige har inte råd med några onödiga konkurser.






Oppo(s)ition
med opportunism

	Socialdemokraterna känner segervittring. De räknar med att ta över regeringsmakten efter valet om drygt tio månader.
	Det finns hinder på vägen mot Rosenbad. För att minimera risken för valförlust, maximerar socialdemokraterna sin oppositionspolitik. Det framgår av den riksdagsmotion, som partiets ekonomiske talesman Göran Persson presenterade på måndagen.
	Socialdemokraterna vill med olika medel öka konsumtionen och sysselsättningen. Göran Persson vill, liksom sin företrädare Allan Larsson, gasa mera och bromsa mindre i den ekonomiska politiken.
Socialdemokraterna
prioriterar sänkt moms
	Socialdemokraterna vill sänka räntan genom att mobilisera penningpolitiken i "kampen mot den ekonomiska tillbakagången", stärka hushållens köpkraft, stimulera företagens investeringar, bedriva en mer aktiv arbetsmarknadspolitik, stoppa förändringar i arbetsrätten och arbetslöshetsförsäkringen och långsiktigt stärka statsfinanserna.
	Huvudnumret i socialdemokraternas ekonomiska politik är en sänkning av mervärdesskatten med fem procentenheter från den 1 mars 1994 till årets slut samt frysta skatter eller avgifter på bensin, diesel, energi och koldioxid. Partiet säger nej till dessa bildtska skattehöjningar men accepterar höjd skatt på alkohol och tobak _ av hälsoskäl.
	Socialdemokraterna vill öka bostads- och väginvesteringarna, behålla uppsagd kommunal personal med AMS-pengar, stärka arbetsmarknadsfonden med en tillfällig värnskatt och att låta företagen få göra direktavskrivningar på sina investeringar.
S-förslaget inte
ekonomisk trovärdigt
	Vår politik minskar arbetslösheten från 8,4 till 6,4 procent. Den ger 110 000 vanliga jobb, lovar socialdemokraterna.
	Deras förslag försvagar statsbudgeten med 36,3 miljarder kronor och stärker den med 16,1 miljarder. Genom ökade skatteinkomster och minskade statsutgifter som en följd av ökad sysselsättning blir statens nettokostnad 4,5 miljarder kronor.
	Socialdemokraternas kalkyl ser fin ut men håller inte. 
	Om den stämmer, varför satsar de då inte några miljarder kronor till för att ge ytterligare 110 000 personer arbete?
	Varför vill de inte sänka momsen omedelbart, om sänkt moms är en sådan effektiv efterfrågestimulans?
Sänkt moms
ökar sparandet
	Svaren på dessa och andra frågor, som socialdemokraternas ekonomiska motion väcker, är att det inte är så lätt att skapa nya jobb som socialdemokraterna tror. Detta gäller i synnherhet om man, som partiet föreslår, stoppar nödvändiga förändringar i arbetsrätten och delar av företagsbeskattningen.
	Socialdemokraternas sänkta moms, som kostar cirka 24 miljarder kronor, är dessutom ett dåligt stimulansmedel. I kristider som dessa skulle svenskarna sannolikt använda momssänkningen för att öka sparandet. En momssänkning skulle i sådana fall öka budgetunderskottet och driva upp räntorna.
	Det finns goda skäl att vara kritisk till socialdemokraternas ekonomiska motion, men det finns också mycket i den som är bra eller kan ge underlag för breda politiska uppgörelser.
Flera bra förslag, men
vill s samla majoritet?
	Förslaget att låta företagen få göra direktavskrivningar med 70 procent av sina maskininvesteringar 1994 är ett bra förslag, liksom förslag som ökar byggandet, minskar uppsägningarna inom kommuner och landsting, stärker arbetsmarknadspolitiken och minskar underskottet i arbetsmarknadsfonden; det senare bör dock ske med en värnskatt för inkomsttagare en bit över brytpunkten.
	På dessa och andra områden borde det gå att samla majoriteter i riksdagen, om socialdemokraterna och regeringspartier som centern är intresserade av detta. Samma sak gäller en omprövning av penningpolitiken, som pressar ner räntenivån.
	Vi tror dock inte att socialdemokraterna vill göra upp med regeringen om ekonomin. Socialdemokraterna är mer inställda på att bedriva populistisk oppositionspolitik än konstruktiv samarbetspolitik. Deras motion har allt för mycket valfläsk.
	När socialdemokraterna har segervittring, går partiets väl tyvärr före Sveriges.

bildtext:
Socialdemokraternas ekonomiska talesman Göran Persson (bilden) vill sänka momsen och stoppa flera skattehöjningar. Med denna politik visar socialdemokraterna att de är mer intresserade av att bedriva en populistisk oppositionspolitik än konstruktiv samarbetspolitik i nationens intresse.



andraledare 931223

Oppositionen hoppar av igen

	Valrörelsen har satt igång tidigare än någonsin och det är inte svårt att upptäcka i den dagspolitiska debatten. Med detta följer ett ökat behov av profilering hos alla parter.
	Hos oppositionen märks det genom en kraftigt ökad aktivitet runt skyttegravarna. Den avslutande budgetdebatten i riksdagen visade att regering och opposition är på väg att finna sig tillrätta i de väl intrampade skyttevärnen.
	Det senaste höftskottet kom från socialdemokraterna och vänsterpartiet, som meddelar att de hoppar av den regionalpolitiska referensgruppen i protest mot arbetsmarknadsminister Börje Hörnlunds regionalpolitik.
	Mönstret framträder tydligt. Dessa partier har tidigare lämnat hälso- och sjukvårdsberedningen i protest mot regeringen. Motiven i båda fallen är mycket grumliga, vilket bekräftar att oppositionen är i full färd med att bygga upp konfrontationen och mobilisera kampvilja inför de stundande duellerna.
	Detta är ett minst sagt ansvarslöst och klumpigt beteende av oppositionen. Istället för att stanna kvar och arbeta för sakens bästa väljer man att smörja valmaskineriet. Tiden och möjligheten för samförstånd blir på detta sätt allt mindre.
	Fyraåriga valperioder kan inte komma en dag för tidigt.






Orättvis
skattepolitik

	Inkomstskattetrycket ökar för alla men allra mest för låginkomsttagarna.
	Så ser facit ut efter en mandatperiod med regeringen Bildt, enligt en undersökning gjord av riksrevisionsverket (RRV).
	Undersökningen är beställd av Ekoredaktionen. Den visar svart på vitt att låginkomsttagarna är de stora förlorarna, när staten drar åt svångremmen med höjda inkomstskatter och sänkta avdrag.
Alla får höjd
inkomstskatt
	Riksrevisionsverket har jämfört skattesatsen hösten 1991 med den beslutade skattesatsen hösten 1994 och redovsat effekterna.
	Enligt RRV får alla höjd inkomstskatt under perioden.
	Låginkomsttagarna, med årsinkomst på 120 000 till 132 000 kronor, får en skattehöjning från 25,52 till 27,50 procent.
	Medelinkomsttagarna, med årsinkomst på 168 000 till 180 000 kronor, får en skattehöjning från 27,65 till 29,33 procent.
	Höginkomsttagarna, med årsinkomst på 300 000 till 360 000 kronor, får skatten höjd från 35,90 till 36,83 procent.
Men de sämst ställda
får största höjningen
	Låginkomsttagarna får en skattehöjning på 1,98 procentenheter och höginkomsttagarna på 0,93 procentenheter. I kronor räknat får låginkomsttagarna betala 20 kronor extra per intjänad tusenlapp i skatt och höginkomsttagarna bara 9 kronor per tusenlapp.
	Låginkomsttagarna får alltså en skatteskärpning, som är mer än dubbelt så stor som höginkomsttagarna.
	Skatteminister Bo Lundgren (m) säger att RRV-undersökningen är korrekt men avfärdar den som ointressant och kallar skattehöjningen "ofrånkomlig". Han vill väga in den låga inflationen och räkna in sänkta arbetsgivaravgifter/löneskatter som en del av inkomstbeskattningen.
	"Väger man in sänkningen av dem har vi en nettokostnadssänkning under perioden", säger Bo Lundgren.
	Enligt skatteministern minskar alltså inkomstskatten, trots att den ökar.
Regeringens väljare har
anledning vara besvikna
	De väljare som i valet 1991 röstade på moderata samlingspartiet och folkpartiet liberalerna, som lovade sänkta skatter i programmet "Ny start för Sverige", har i dag anledning att vara besvikna. Det blev visserligen sänkta skatter och avgifter totalt sett men inte för individen. Medelsvensson får höjda inkomstskatter och mindre pengar i plånboken.
	De som röstade på centerpartiet, som slogs för "skatt efter bärkraft", måste också vara besvikna. Det blev dem med sämst bärkraft, låginkomsttagarna, som fick bära tyngsta skattebördan.
Återgå till principen
skatt efter bärkraft
	Skattetrycket och inflationen minskar under mandatperioden, men den skatt folk märker mest av, inkomstskatten, ökar. Vad värre är, den ökar mest för dem som har det sämst.
	Skatteminister Bo Lundgren och regeringen som helhet måste inse att denna omvända Robin-Hood-politik sticker rättrådiga svenskar i ögonen, vare sig de är låg-, medel- eller höginkomsttagare.
	Regeringens moderater och folkpartister gör bäst i att lyssna på vad centern tidigare har föreslagit: en högre skattenivå för högavlönade. Det är i högsta grad rimligt att fördela inkomstskattebördan mera rättvist än vad som sker i dag.
	Det är dags att återinföra rättviseprincipen "skatt efter bärkraft" och låt högavlönade bära en större del av skattebördan, utan att gå tillbaka till gamla tiders mycket höga marginalskatter. 
	
bildtext:
Den statliga och kommunala inkomstskatten ökar. Vad värre är, den ökar mest för dem som har det sämst, visar en rapport från riksrevisionsverket. Det är dags att återinföra principen "skatt efter bärkraft" och låta högavlönade axla en större skattebörda.




Oroande
utveckling på
medieområdet

	Det är inte så ofta pressen skriver om pressen. Men familjen Bonniers köp av Sydsvenska Dagbladet (SDS) har fått politiker, publicister och andra samhällsdebattörer att diskutera ägarkoncentrationen inom pressen och vad det betyder för demokratin.
	Det är bra att vi har fått en debatt om mediernas roll och ägarkoncentrationen på medieområdet.
	Det finns en stor fara med ägarkoncentration på medieområdet, att den direkt eller indirekt lägger hinder i vägen för det fria ordet och att den verkar likriktande.
Bonniers farliga
	Familjen Bonnier äger Sveriges största morgontidning (Dagens Nyheter), största kvällstidning (Expressen), största affärstidning (Dagens Industri), en femtedel av populärpressen och hälften av seriepressen. På mediemarknaden i övrigt har Bonniers en knapp femtedel av videomarknaden, en tredjedel av bokmarknaden och nära två tredjedelar av biomarknaden.
	Denna ägarkoncentration är redan oroväckande stor.
	När familjen Bonnier också köper Sydsveriges största dagstidning (SDS) och därmed blir hälftenägare av den enda kvällstidningen utanför Stockholm (I dag), blir jag verkligen oroad. Det betyder att familjen Bonnier kontrollerar cirka en tredjedel av den samlade dagspressens upplaga.
Ny mediesituation
	Utvecklingen på medieområdet har gått rasande fort i Sverige.
	För ett år sedan fanns ingen reklamradio. I dag växer de som svampar ur jorden.
	För några år sedan fanns ingen reklam-TV. I dag finns fyra svenska kanaler med riksspridning, en markbunden kanal (TV 4), två allmänna satellitkanaler (TV 3 och Nordic) och två filmsatellitkanaler (Filmnet och TV 1000).
	För några år sedan fanns ett litet socialdemokratiskt pressimperium och en tradition som hindrade familjen Bonnier att köpa dagstidningar. I dag ligger det s-ägda pressimperiet i spillror, Bonniers har köpt Sydsvenska Dagbladet och I dag.
Mångfalden viktig
	Mångfald är en förutsättning för fungerande folkstyre. Mångfalden behövs inom bland annat politik och massmedier.
	Inom politiken kan ingen klaga på bristande mångfald. Sverige har aldrig haft så många partier som i dag _ och flera är på gång.
	Inom massmedierna, främst dagspressen, är däremot mångfalden hotad. Bonniers ökade dagspressinnehav, dålig lönsamhet för andra- och tredjetidningar, minskat presstöd i budgetförslaget, växande krav på slopat eller minskat presstöd samt EU-krav på dagspressmoms är mix, som kan ta död på upp till 50 dagstidningar, endagstidningarna inräknade.
Bryt Bonniers makt
	I slutet av 1993 tillsatte regeringen en pressutredning med 14 politiker och experter, som ska se över presstöd, moms och annat som rör presspolitiken. Utredningen ska också se över massmediernas roll i den svenska demokratin.
	Utredningen ska vara klar redan i november 1994.
	Det är nödvändigt att utredningen studerar ägarkoncentrationen inom pressen och mediemarknaden i stort. Om det inte går att stoppa Tidnings AB Mariebergs köp av Sydsvenska Dagbladet, bör utredningen föreslå en lag, som stoppar och bryter upp ägarkoncentration inom pressen.
	Utredningen behöver också titta på ägarkoncentrationen på TV-området och mediemogulen Jan Stenbecks starka ställning. Om koncentrationen är eller blir för hög, kan det bli nödvändigt att med lagens hjälp bryta upp Stenbecks dominas på reklam-TV-området.
	Framväxten av reklam-TV och reklamradio är ett starkt argument för att behålla och utveckla allmän-TV (Kanal 1 och TV 2) och allmän-radio (de fyra radiokanalerna).
Presstödet kvar
	Det är också nödvändigt att utredningen snabbt slår fast att Sverige ska ha en presspolitik, som bevarar och helst förstärker mångfalden i dagspressen. Det bör med andra ord inte finnas utrymme för moms på dagspress, sänkt driftsstöd och slopat utvecklingsstöd _ men väl för förändringar som driver på rationaliseringar och stärker pressens livskraft.
	Vad vi behöver är fler, inte färre, dagstidningar.
	Vi behöver fler pressröster i regioner med tidningsmonopol och fler rikspolitiska pressröster vid sidan av Dagens Nyheter och Svenska Dagbladet. Det framtida presstödet bör ge utrymme för en svensk "Nationen" (Oslo) och "Information" (Köpenhamn) _ för den mångfald i pressen som grannländernas huvudstäder har.
	Jag tror på mångfald i pressen. Den går inte att uppnå på marknadens villkor. Därför behöver vi presstödet _ även om HT alltid har klarat sig utan det.

Jörgen Bengtson är HT:s chefredaktör.





Osäkert om
LO:s framtid

	Bertil Jonsson har, för att citera Stig Malm, fått det finaste jobb en LO-grabb kan få: ordförandeposten i Landsorganisationen (LO).
	Ljusdalssonen Bertil Jonsson trädde fram ur skuggan bakom Stig Malm och de tunga LO-förbundens ordförande, när han som LO:s andre ordförande hastigt fick ta över som hövding i LO-borgen den 3 december förra året.
Bertil Jonsson inte
given som LO-ledare
	Bertil Jonsson var inte självskriven ordförande efter Stig Malm. Han kommer från ett litet förbund (Träindustriarbetareförbundet), har svag förankring hos LO-medlemmarna och är tämligen okänd.
	Det var också flera namn som nämndes som ny ordförande efter Stig Malm, bland andra Metallarbetarförbundets Leif Blomberg, Sjöfolksförbundets Anders Lindström, Statsanställdas Curt Persson och Kommunalarbetareförbundets Lillemor Arvidsson.
	Förra fredagen publicerade Svenska Dagbladet en opinionsundersökning, som måste ha varit nedslående för LO:s valberedning och Bertil Jonsson. Bara elva procent av 250 tillfrågade medlemmar i ett LO-förbund ville ha Bertil Jonsson till ny ordförande. 74 procent hade ingen ordförandekandidat.
	Valet föll trots allt på Bertil Jonsson. En viktig, men inte ensam, förklaring till detta är att han saknade motkandidater.
Nu börjar allvaret
för Bertil Jonsson
	Bristen på motkandidater 1994 betyder dock inte att Bertil Jonsson sitter säker i sadeln på LO:s kongress hösten 1996. Det betyder inte heller att han behöver bli en parentes i raden av långlivande LO-ledare. Sedan 1936 har LO haft fem ordförande.
	När LO:s extra representantskap på onsdagen valde Bertil Jonsson till ordförande, visste det inte riktigt vem det fått till ordförande. Är det en svag ordförande som slaviskt följer den socialdemokratiska partilinjen, eller är det en stark och självständig ledare som bara ser till medlemmarnas bästa?
	Bertil Jonsson har som tjänstgörande LO-ordförande försökt fylla båda rollerna. När socialdemokraterna gick med på att sänka ersättningen i arbetslöshetskassan från 90 till 80 procent accepterade han det. När han fick facklig kritik för denna partilojalitet, backade han och kritiserade s-linjen.
LO på jakt efter
ny roll och identitet
	Nu börjar allvaret för Bertil Jonsson som ledare och talesman för 2,2 miljoner LO-löntagare. 
	Problemet är att LO, dess förbund och medlemmar inte är överens om vilken talan Bertil Jonsson ska ha, vilken roll LO ska spela.
	I en tid när centrala avtalsförhandlingar verkar att vara förbi, söker LO efter en ny roll och identitet. LO har inte funnit dessa än, mycket beroende på att förbunden inte har funnit sina nya roller.
	På en viktig punkt har LO redan genomgått en förändring: I onsdags fick LO för första gången en kvinnlig andra ordförande, Wanja Lundby-Wedin. Det hade varit otänkbart under Stig Malm. Så sent som två dagar före sin avgång kallade han Mona Sahlin (s) "jävla fitta". Kanske får valet av Wanja Lundby-Wedin störst betydelse för LO:s förnyelse och förmåga att engagera medlemmar.
	Den stora frågan är annars om LO eller LO-förbunden ska dominera arbetarrörelsens fackliga gren _ om LO ska samordna avtalförhandlingarna och leda opinionsbildningen, eller om LO ska assistera LO-förbunden i förhandling och opinionsbildning.
Jonsson s-agitator
som målar i svartvitt
	Bertil Jonsson försökte i januari att först fylla rollen som s-lojal LO-man och sedan som LO-lojal LO-man. Det var ingen lyckad gestaltning. Han kunde onekligen ha fått ett bättre slut på sin praoperiod som LO-ordförande.
	Nu är Bertil Jonsson enhälligt vald till LO-ordförande och kan som sådan agera med större auktoritet.
	Det återstår att se om träarbetaren från Ljusdal kan ge LO en kraftfull ledning. Det är tveksamt, men det kan också vara så att Bertil Jonsson växer med uppgiften och bli en tung LO-ledare.
	Bertil Jonsson visade i varje fall att han har växt in i rollen som svartvitmålande, socialdemokratisk agitator, när han på onsdagen i riksradions program Studio ett sade att "hela välfärdshuset är nedrivet" av regeringen Bildt. Så grovt uttrycker sig få ledande socialdemokrater.

bildtext:
Ljusdalsbon Bertil Jonsson (bilden) har ett tuff tid framför sig som LO:s nye ordförande.


andraledare 931026

Osmaklig reklamkupp

	Radiokanalen Z-radio med sändning över Stockholmsområdet har lyckats med en minst sagt osmaklig reklamkupp. För att maximera publiciteten skickade man ut ett pressmeddelande, där det framgick att radiokanalen skulle släppa ut 100 stycken marsvin i fallskärmar över Gärdet i Stockholm.
	Det dröjde inte länge förrän uppgiften var ute i press och rubrikerna kryddades med fördömanden. Naturskyddsföreningen gick i taket och krävde ett stopp för detta djurplågeri. Vid en närmare kontroll visar det sig dock att Z-radio inte menade allvar.
	Syftet var istället, enligt pressansvariga på radiokanalen, att få upp allmänhetens ögon för hur illa djur behandlas i olika sammanhang. Med detta pressmeddelande hoppades man kunna starta en debatt i ämnet. Denna förklaring är inte särskilt trovärdig. Det låter istället som en kvalificerad efterkonstruktion.
	Den allt hårdare konkurrensen mellan radiokanalerna i Stockholmsområdet har resulterat i allt djärvare och fräckare grepp för att locka lyssnare. I detta perspektiv lyckades Z-radio alldeles förträffligt. Triumfen blir inte mindre av att exponeringen i princip var gratis.
	Istället för att väcka en debatt om djurplågeri ger detta tilltag näring till en diskussion om etik i radio och TV. Finns det någon möjlighet att på något sätt hindra normlösheten att breda ut sig i det allt kraftigare mediabruset?







Ovanåker behöver
en gymnasieskola
	
	På måndag är det dags för ett avgörande i gymnasiefrågan i Ovanåkers kommun. Ska kommunen satsa på ett gymnasium i Edsbyn eller ej?
	Frågan bordlades på förra kommunfullmäktigemötet, eftersom en tredjedel av ledamöterna ansåg sig behöva mer tid att fundera. För ännu en bordläggning krävs att över hälften av ledamöterna vill bordlägga frågan igen, vilket knappast är troligt.
	Gymnasiedabatten i Ovanåkers kommun är gammal och het. Efter en genomgång av argumenten för och emot står det emellertid klart att fördelarna med ett eget gymnasium väger tyngst.
Höga kostnader
främsta motargument
	Det vanligaste motargumentet är att gymnasiebygget kommer att bli så dyrt att kommunen småningom tvingas höja skatten för att ro projektet i land.
	Dessutom säger en del att ett gymnasiebygge kommer att dränera kommunen på medel för satsningar på näringslivet. Ett annat argument är att elevunderlaget i kommunen helt enkelt är för dåligt.
	Huvudargumentet för ett gymnasium är att det är den enskilt bästa åtgärden för att höja den anmärkningsvärt låga utbildningsgraden i kommunen. En satsning på utbildning är en strategiskt riktig åtgärd.
	Dessutom kommer ett gymnasium med teoretiska program att ge en bättre balans mellan praktisk och teoretisk utbildning.
Utbudet styr
utbildningsvalet
	Skolstyrelsens ordförande i Ovanåker, centerpartiets Anna Rudman-Hammar, är positiv till ett gymnasium i kommunen och pekar på det faktum att utbildningsutbudet styr utbildningsvalet. Hon tar Uppsala som exempel och menar att där är det helt naturligt för en högstadieelev att välja teoretisk utbildning på gymnasiet, för att sedan gå vidare till universitetsstudier.
	I Ovanåkers kommun är det inte lika självklart eftersom utbudet av teoretisk utbildning på orten är obefintligt, påpekar Rudman-Hammar.
	Hon sätter därmed fingret på en viktig punkt. Elevernas studieval påverkas i hög grad av vilket utbud som finns på orten. På lång sikt utvecklas en viss studietradition, vilken i fallet Ovanåker är övervägande yrkesinriktad.
	Ett bra sätt att bryta denna tradition är att ge eleverna möjlighet till teoretisk gymnasieutbildning på hemorten genom att bygga ett gymnasium.
Gymnasiet kan
bli en lönsam affär
	När det sedan kommer till kostnaderna, måste de ställas i relation till den gymnasieutbildning Ovanåker i dag köper av Bollnäs kommun. Av skolstyrelsens totala årsbudget på 110 miljoner kronor går hela 27,5 miljoner kronor till köp av gymnasieplatser i Bollnäs.
	Beräkningar visar att gymnasiebygget skulle kosta cirka 27,5 miljoner kronor, med en avskrivningstid på 33 år. Sedan skolan kommit på plats, betalar kommunen till sig själv, vilket öppnar möjligheter för kommunen att själv både styra kostnader och utbud i utbildningen.
	Tanken är dessutom att gymnasieutbildningen ska samordnas med den kommunala vuxenutbildningen (Komvux), vilket ytterligare kan kapa kostnader på kommunens utbildningskonto.
	Elevunderlaget är i dag tillräckligt för att fylla 135 platser på det samhällsvetenskapliga programmet och 45 på det naturvetenskapliga programmet. Träteknisk utbildning och skogsmaskinutbildning tillkommer.
	Ett ja till gymnasiebygge på måndag är den kanske enskilt viktigaste åtgärden för att på lång sikt skapa expansionskraft i Ovanåkers kommun.

bildtext
Ovanåkers kommun behöver ett eget gymnasium. I dag får eleverna i Ovanåker resa till Torsbergsskolan (bilden) i Bollnäs.



ÖB för EU och
Nordenförsvar

	Sveriges överbefälhavare (ÖB), general Bengt Gustafsson, ger ingen krigiskt intryck. Hans framtoning är ödmjuk, resonerande och humanistisk. Det gör honom till en sympatisk soldat och statstjänsteman. Han har dessutom civilkurage att säga sådant som inte alltid faller statsministern och andra makthavare på läpparna. Det har han bland annat gjort i EU-frågan.
	General Gustafsson lämnar över stafettpinnen som ÖB den 1 juli i år. I onsdags hade han något av en avskedsföreställning på Utrikespolitiska institutet (UI) i Stockholm.
Bildska bannbullor
	Inför en fullsatt och diplomatspäckad församling talar ÖB om säkerhets- och försvarpolitik, om "Sverige i nya Europa".
	Efter föreläsningen får jag en pratstund med honom, där han bekräftar att han står fast vid sin uppfattning i fråga om ett nordiskt försvarsförbund.
	Under vissa villkor ser vår ÖB ett nordiskt försvarsförbund som den bästa säkerhetspolitiska lösningen för Sverige. Denna åsikt har renderat honom flera bannbullor från statsminister Bildt (m) och försvarsminister Björck (m).
	ÖB ser olika scenarier och handlingsalternativ för Sverige.
	Han är för EU-medlemskap under förutsättning att Sverige behåller sin militära alliansfrihet och relativt starka försvar. Hans betingade EU-ja utgår också från att tudelningen av Europa har upphört och att det inte längre finns något traditionellt militärt hot mot Sverige.
	Redan här stöter ÖB:s resonemang på problem, vilket han verkar medveten om.
Pekar på problem
	"Statsmakterna har gjort det svårt för sig genom att trycka på alliansfriheten som tillsvidarepolitik och samtidigt säga att Sverige inte ska förhindra att Unionen skaffar sig ett försvar", säger ÖB .
	Han pekar på det motsägelsefulla i att hävda medlemskap i en Union med gemensam utrikespolitik, säkerhetspolitik och möjligt framtida försvar och samtidigt hävda alliansfrihet.
	Han pekar på problemet med sänkta svenska försvarsanslag.
	Han pekar på att Europa kan gå mot en ny tudelning, där gränsen går mellan ett nytt Östeuropa (Ryssland med OSS) och utvidgat Västeuropa. Denna tudelning kan komma som en följd av ökat samarbete inom OSS och "en utstötningsmekanism från väst mot öst".
Norden alternativ
	"Den värld vi ser framför oss är inte given efter ett scenario. Det kan gå så illa att vi måste ta hänsyn till en bipolär eller tripolär värld. Det är i detta sammanhang man ska se mitt tal om ett nordiskt försvarsförbund", säger ÖB Bengt Gustafsson.
	Han vill inte utveckla detta vidare i UI-anförandet, utan hänvisar mig till tidigare uttalanden och en tidningsartikel.
	ÖB tog upp frågan om ett nordiskt försvarsförbund i juli 1992. Han talade om ett nordiskt försvarssamarbete eller försvarsförbund som det bästa alternativet, om ett europeiskt säkerhetssystem inte kunde garantera Sveriges trygghet.
	En som tog upp hans tankar var Finlands näst högsta militära chef, Gustav Hägglund. I ett tal i Stockholm den 11 februari 1993 förordade han, under vissa förhållanden, ett svenskt-finländskt eller nordiskt försvarsförbund. Ett villkor för det förra är att Sverige och Finland är alliansfria, för det senare att Norge och Danmark inte är Nato-medlemmar.
På vissa villkor
	Vilka är förhållandena, som skulle kunna få två militära toppchefer att förorda ett nordiskt försvarssamarbete?
	Bengt Gustafsson har utvecklat tankarna om ett nordiskt försvarsförbund eller annan försvarssamarbete i ett enda skrivet dokument, en artikel i Göteborgs-Posten (930111).
	I denna GP-debattartikel skriver han att den viktiga förutsättningen för detta är en säkerhetspolitisk utveckling, som leder till att "den norra hemisfären delas upp inte i två utan till och med i tre maktcentra, mellan vilka konflikter kan uppträda av mer eller mindre allvarlig art." I sitt UI-tal nämner han sex maktcentra: USA, EU, Ryssland, Japan, Kina och Indien.
	I detta, som han säger, ytterlighetsalternativ "är det inte lika säkert att de nordiska ländernas säkerhet gagnas mest av att vi också fullt ut samordnar vår försvarspolitik med de europeiska kontinentalstaternas, det vill säga ingår i en europeisk försvarsallians", skriver ÖB i GP.
Alliansfritt förbund
	ÖB Bengt Gustafsson är naturligt nog försiktig, när han resonerar om ett nordiskt försvarsförbund. Hans resonemang om försvaret av Skandinavien och Finland äger dock giltighet för andra alternativ än det ytterlighetsalternativ han skissar på.
	Han konstaterar helt riktigt att det skandinaviska försvarsområdet _ Finland, Östersjön, Sverige, Norge och en del av Norska havet _ är geografiskt omfattande, lika stort som det Kontinentaleuropa som i övrigt skulle ingå i ett EU-försvar.
	"Det är därför inte ens säkert att kontinentalstaterna vid närmare eftertankar vill åta sig några försvarsförpliktelser i området", skriver ÖB i GP och drar slutsatsen att de nordiska ländernas säkerhet kan ökas genom ett försvarssamarbete.
	Min slutsats är att länderna bäst tillvaratar sina säkerhetsintressen genom att bilda ett defensivt, alliansfritt nordiskt försvarsförbund. Det ger också utrymme för Norden att med kraft agera som brobyggare och konfliktlösare i Europa och världen.

Jörgen Bengtson är HT:s chefredaktör.







Öka bidragsdelen
minska lånedelen
	
	Studiemedelssystemet i Sverige är i behov av en ordentlig förändring i riktning mot ökad bidragsdel och minskad lånedel. För att finansiera detta krävs också en genomgående förändring av återbetalningsreglerna och principerna för skulduppräkningen.
	Statens kostnader för avskrivningar av gamla studielån ligger i genomsnitt på närmare två miljarder kronor om året. Underskottet i lånesystemet kan betraktas, som en permanent statlig subvention, vilken kan användas betydligt bättre i ett nytt studiemedelssystem.
Sverige har Nordens
sämsta studiestöd
	Enligt en granskning gjord av Dagens Nyheter har Sverige det sämsta studiestödet i Norden. Bidragsdelen i studiemedlen är mycket lägre än i övriga nordiska länder.
	Lånedelen i studiemedlen blir då relativt mycket hög, vilket i kombination med en marknadsanpassad hög ränta gör att skulden skenar snabbast för de svenska studenterna. Resultatet blir att studenten aldrig hinner ifatt sin skuld, det vill säga möjligheten att betala tillbaka studielånet är mycket liten.
	Undersökningen jämför de som studerar i fem år och visar för svensk del att dessa studenter måste tjäna minst 512 000 kronor om året för att kunna fullgöra enbart räntebetalningarna. Då har fortfarande inte ett öre av den 275 000 kronor stora skulden amorterats.
	Exemplet illustrerar tydligt ett orimligt och kostnadskrävande förhållande, som är i stort behov av reformering, där relationen mellan lånedel och bidragsdel bör förändras.
Tre gånger större
bidrag i Danmark
	Danska studenter har närmare tre gånger så stor bidragsdel, som de svenska studenterna. Lånedelen är därför hälften så stor i det danska systemet, vilket ger en hälften så stor låneskuld, som i Sverige efter fem års studier. Därmed minskar räntekostnaderna, vilket gör det möjligt för studenten att betala tillbaka sina studielån.
	I Finland är studiebidraget dubbelt så stort, som i Sverige. Dessutom går detta bidrag ut varje månad hela året till skillnad från i Sverige, där bidraget endast betalas ut i nio månader.
	Norge har lägre studiebidrag än Sverige, men detta kompenseras ordentligt genom en generös statlig räntesubvention. Detta gör att den norska studenten efter fem års studier har en klart mindre skuld än sin svenske kamrat.
	På Island förekommer inget studiebidrag, men där är räntan mycket låg och dessutom avdragsgill. Dessa regler gör att studenterna i de övriga nordiska länderna, till skillnad från den svenske studenten, kan betala tillbaka sina studielån.
Ge studenten en chans
att göra rätt för sig
	Den svenska regeringen har aviserat ett förslag till nytt studiemedelssystem, som ska jämna ut den stora obalansen mellan bidrags- och lånedel i syftet att minska lånekostnaderna.
	Tanken i förslaget är att bidragsdelen ska höjas en aning samtidigt som återbetalningstiden kortas ned. De studenter som klarar av sin examen snabbt ska få särskilda premier och 65-årsgränsen för återbetalning försvinner.
	Förslaget har emellertid fått skarp kritik från främst Sveriges förenade studentkårer (SFS), som anser att höjningen av studiebidraget är alldeles för blygsam och hänvisar till sitt krav om häften lån hälften bidrag.
	Dessutom har SFS helt riktigt avvisat de ingredienser i förslaget, som ensidigt premierar de högpresterande studenterna. Utbildningsminister Per Unckel har av förståeliga skäl hållt inne detta förslag. Det står ju en valrörelse för dörren.
	Lägg den statliga subventionen på ökade bidrag och en räntesubvention. Då får också studenten en rimlig chans att betala tillbaka sina skulder, vilket är en moralisk princip vi hittills har haft för lite av.
	Samtidigt blir det mindre avskräckande för studenter från ekonomiskt svaga grupper att välja högre utbildning. Med detta är mycket vunnet.


bildtext
Utbildningsminister Per Unckel (bilden) håller inne med förslaget till nytt studiemedelssystem. Han kan fortsätta med det. Sverige har redan det sämsta studiestödet i Norden.



andraledare 931112

Öka byggandet i fängelser

	Regeringens beslut att från och med den första juli i år slopa halvtidsfrigivningen för interner till förmån för frigivning tidigast efter två tredjedelar av strafftiden var ett välkommet beslut. Beslutet var emellertid ofullständigt. Det skulle ha kompletterats med ett beslut om en kraftig utbyggnad av antalet platser på fängelser och häkten.
	Det kan ju inte ha varit så svårt att förutse att beslutet skulle leda till en stor ökning av det totala antalet interner. I dag har överbeläggningen på landets fängelser och häkten nått den kritiska gräns, där polisen kan tvingas släppa brottsmisstänkta personer utan vare sig förhör eller utredning i brist på utrymmen.
	Situationen tvingar polisen att till höga kostnader skjutsa brottslingar kors och tvärs genom Sverige för att hitta lediga förvaringsplatser. Detta är en ohållbar situation, som innebär ett slöseri med pengar, försvårar polisarbetet och minskar säkerheten i samhället.
	Därför är det hög tid för justitieminister Gun Hellsvik att slå näven i bordet på Rosenbad och kräva en snabb utbyggnad av antalet platser på landets fängelser och häkten.






Öka kompetensen
i Gävleborgs län

	Länets riksdagsledamöter har under riksdagens allmänna motionstid uppmärksammat problem och möjligheter i Gävleborgs län i ett antal motioner. En stor del av dessa motioner tar upp behovet av att på bred front höja utbildningsgraden i länet.
	Ökad kompetens är en förutsättning för att kunna ta tillvara på morgondagens arbetstillfällen. Gävleborgs län ligger mycket dåligt till i en jämförelse över hela riket, när det gäller antalet universitets- och högskoleutbildade.
	Därför är satsningar på kompetenshöjning kanske den viktigaste åtgärden för att på lång sikt ta itu med problemen på arbetsmarknaden.
Enighet över
partigränserna
	Sommaruniversitet är ett nytt begrepp, som regeringen lanserade i samband med den senaste budgetpropositionen. Denna ide har slagit rot i flera politiska läger. Resultatet har bland annat blivit ett antal motioner, som föreslår att högskolan Gävle-Sandviken vore lämplig för försöksverksamhet med sommaruniversitet.
	Bakom dessa motioner står Karin Starrin (c), Bertil Måbrink (v) och ett antal socialdemokrater, däribland Ulrica Messing och Widar Andersson.
	En sådan enighet borde ju skapa förutsättningar för en gemensam gävleborgsmotion över partigränserna i ämnet. Men det är väl att kräva för mycket av våra riksdagsledamöter. 
Sommaruniversitet
väl värd att pröva
	I vilket fall som helst är sommaruniversitetet en god ide värd att pröva.
	Argumenten för ett sommaruniversitet är att svenska högskolor och universitet utnyttjas sämre på sommaren än i andra länder, varför studier under sommarsäsongen på ett utmärkt sätt skulle ta tillvara lokaler och utrustning året om.
	Dessutom är sommaruniversitet ett bra sätt att bättre kunna ta om hand den extremt stora studenttillströmningen de senaste åren. Högskolan i Gävle-Sandivken är fullt rustad att under sommaren kunna anordna kurser ur det reguljära utbudet samt sådana kurser, exempelvis mediekunskap, där utrustningen begränsar antalet platser under den ordinarie studietiden, anser motionärerna.
Nätverkshögskola
till Hälsingland
	Nämnda motionärer är också eniga om att högskolan i Gävle-Sandviken bör få rätten att utfärda grundskollärarexamen för årskurserna fyra till nio.
	Några argument för denna examen är att lärarkompetensen är väl tillgodosedd och närheten till Uppsala universitet ökar möjligheterna att rekrytera specialistkompetens. Dessutom bedriver högskolan eget forsknings- och utvecklingsarbete.
	För Hälsinglands del anser Ulrica Messing att en uppbyggnad av en nätverkshögskola är den kanske främsta åtgärden för att åstadkomma ekonomisk tillväxt. En högre kompetensnivå gör, enligt Messing, Hälsingland mer attraktivt för företagsetableringar. Det är en riktig och viktig slutsats.
Viktigt med samarbete
mellan Hälsingekommuner
	Ulrica Messing påpekar i sin motion att en nätverkshögskola ska bygga på ett nära samarbete mellan Hälsinglands sex kommuner, där varje kommun ska styra utbudet utifrån det specifika behovet i respektive kommun.
	Men hon nämner tyvärr inte med ett ord de möjligheter som finns i ett närmare samarbete med Sveriges största högskola, Mitthögskolan med bas i Sundsvall och Östersund, vars upptagningområde i praktiken spänner över hela Hälsingland.
	Detta gör att det finns stort intresse i Mitthögskolan att öka studiemöjligheterna för boende i Hälsingland genom en omfattande distansundervisning och hjälp att anordna egna utbildningar.
	Trots detta ger vi länets riksdagsledamöter godkänt, när det gäller deras kamp för att höja kompetensnivån i Gävleborgs län. Men frågan är om det inte skulle bli större tyngd i motionerna om de skulle våga skriva ihop sig över partigränserna i de många frågor de är överens.

bildtext.
Ulrica Messing (s) efterlyser i en motion till riksdagen en satsning på en nätverkshögskola i Hälsingland. En hälsingsk högskola som samarbetar med Mitthögskolan i Sundsvall och Östersund har goda framtidsutsikter.







Öka konkurrensen
i banksystemet

	Bankernas fartblindhet i slutet av åttiotalet gjorde att de nonchalerade småsparare och småföretagare. Ett stort misstag. När nu banksystemet med staten som stödhjul ska komma i balans igen är det stor risk att man upprepar detta misstag.
Brist på konkurrens
och lokal förankring
	Den förestående statliga utförsäljningen av Gota bank visar att regeringen inte tagit den bristande konkurrensen i banksystemet på allvar. Näringsminister Per Westerbergs ideologiska övertygelse att genomföra privatiseringsprogrammet yttrar sig bland annat i en flirt med storbankerna, för att kunna göra en bra affär av Gotaförsäljningen.
	Men detta ökar inte konkurrensen i banksystemet, tvärtom. Genom att låta Gota bank gå till någon av det stora bankerna hjälper staten bankerna att ytterligare konformera den statiska oligopolsituationen på bankmarknaden.
	På detta sätt kommer man aldrig åt det centrala problemet i dagens bankverksamhet och det är bristen på konkurrens och lokal förankring.
Oligopolsituation
på bankmarknaden
	Genomklappningen i banksystemet förklaras i en kombination av flera samverkande faktorer. Den förra regeringens alltför snabba, ogenomtänkta och omfattande avreglering av bank- och finansmarknaden är en vid det här laget känd orsak.
	En annan faktor var den långt utdragna högkonjunkturen, som fick både direktörer och avdelningschefer att dra på sig tomteluvan och bjuda fantasikrediter till storkunderna. 
	Men de våldsamma och huvudlösa affärerna hade knappast varit möjliga utan den oligopoliknande situationen på bankmarknaden, det vill säga bankaffärerna dominerades av några få stora banker. Konkurrensen hämmades av dessa bankers totala dominans.
Många små bättre
än stora och få
	Ett av många problem denna dominans har fört med sig är att många småföretag inte får de krediter de behöver för att överhuvudtaget kunna upprätthålla verksamheten. Ett annat problem är att bankerna tack vare den bristande konkurrensen kunnat hålla ett mycket stort räntegap, vilket har verkat hämmande på investeringarna.
	Finansminister Anne Wibble efterlyser ett ökat utländskt ägande för att öka konkurrensen på bankmarknaden, men detta löser inte småföretagarnas behov av kapital. Istället ökar distansen mellan långivare och låntagare och den lokala förankringen blir därmed sämre.
	Professor Johan Lybeck skriver på debattplats i Dagens industri den 27 september att det vore en katastrof om regeringen säljer ut Gota bank till någon av storbankerna. Han efterlyser istället en ägare med klart uttalade ambitioner att ha en lokal förankring med många små och kreditvilliga kontor.
Ett banksystem
för småföretag
	Lybeck har rätt. Den lokala förankringen ger kännedom och nödvändig närhet till det lokala näringslivet, vilket ger en tryggare situation både för bank och näringsliv.
	Exemplet Hong Kong visar upp ett helt annat banksystem, bestående av runt 120 medelstora banker, med tillsammans över tusen lokalkontor. Konkurrensen om småföretagarkunderna är stor.
	En småföretagere i Hong Kong finner lätt en bank som är villig att ge krediter. De stora kreditmöjligheterna även för småföretagare är en bidragande faktor till Hong Kongs framgångsrika näringsliv.
	Om regeringen verkligen är angelägen om att skapa bättre förutsättningar för småföretagandet och öka investeringarna måste den agera för att öka konkurrensen i banksystemet. Ett första steg är att sälja Gota bank till en intressent med ambitionen att skapa en bank, med klar strategi för lokal förankring.
	En utveckling mot färre stora och flera mindre banker kan också förebygga ett återfall i spekulationsekonomi av åttiotalstyp.


bildtext
Finansminister Anne Wibbles (bilden) lockrop på utländska ägare i Gota bank löser inga problem i det svenska banksystemet, tvärtom.

andraledare 940527

Öka skattekraften i Nordanstig
	Nordanstigs kommun har blivit synonymt med en kontinuerlig ström av ekonomiska problem. Bokslutet för 1993 visar ett underskott på inte mindre än 32 miljoner kronor.
	Problemposterna i resultaträkningen är pensionskontot, som visar ett minus på 14,9 miljoner kronor, och den kommunala bostadsstiftelsen Nordanstigs bostäder, som överskridit sin budget med 10,3 miljoner kronor.
	En av många viktiga åtgärder i denna situation är att gå till botten med den kommunala bostadsstiftelsen, där det måste gå att hitta besparingar och göra utförsäljningar. Ett problem, som kommunen delar med många andra kommuner, är att en stor del av fastighetsbeståndet har stått outhyrt.
	På lång sikt är ju det bästa sättet att göra kommunen så attraktiv att det flyttar in folk i de tomma bostäderna. På detta sätt ökar också skattekraften i kommunen, vilket i Nordanstigs fall är ett måste.
	Alternativet är att höja skatten, men detta är ett instrument som man måste handskas mycket varsamt med. En hårdlansering av kommunen i Sverige och utomlands är en mer tilltalande strategi.
	Detta är emellertid lättare sagt än gjort, men kommunen har ändå gjort försök att marknadsföra sig både mot utländska företag och turister och i Sverige.
	Strategin är helt riktig och kan bära frukt, framför allt om kommunen koncentrerar insatserna till utvalda områden. Ett sådant är Sundsvallsregionen, där många ser Nordanstigs kommun som en attraktiv landsortskommun på inte alltför långt pendlingsavstånd från Sundsvall och Timrå.






Öka trycket mot
bosnienserberna
	
	Bosnienserbernas reträtt från Sarajevo var en stor framgång för fredsprocessen i kriget i Bosnien-Hercegovina. Reträtten var dessvärre inte frivillig. Den var ett resultat av direkta hot om flygbombningar i FN:s regi mot serbernas artilleriställningar runt staden.
	Tillbakadragandet i Sarajevo motsvarades alltså inte av någon helhjärtad fredsvilja från bosnienserbernas sida.
	Färska rapporter om bosnienserbernas massiva attacker mot enklaven Gorazde, som regeringen i Sarajevo kontrollerar, bekräftar att serberna inte tar ett frivilligt steg mot en fredslösning. Därför är fortfarande hot om resoluta ingripanden från Natostyrkor i FN:s regi den enda vägen att stoppa dödandet i Bosnien.
FN-soldaterna
lever i osäkerhet
	Attacken mot Gorazde är en klar provokation mot det internationella samfundet, eftersom FN har förklarat området som en fredad zon. Området rymmer närmare 65 000 människor, varav flertalet är flyktingar och muslimer.
	Dödssiffran hittills är osäker, men alla rapporter tyder på att bosnienserbernas anfall hittills har dödat över 50 människor. Attacken mot Gorazde visar på en oroväckande respektlöshet inför FN:s åtgärder och initiativ.
	Situationen för FN-soldaterna är allt annat än säker, vilket motiverar en hårdare attityd från FN:s sida. Fredsstyrkorna i Bosnien måste få en garanti om snabbt flygstöd, då de blir beskjutna eller attackerade.
FN i svårt
dilemma
	I den del av norra Bosnien, som bosnienserbiska styrkor kontrollerar, kommer samstämmiga rapporter från FN och Röda korset om att bosniska serber har mördat 17 muslimer och två kroater i staden Prijedor.
	Över 1 000 invånare i en zigensk och två muslimska byar i närheten av Prijedor har vädjat till FN:s flyktingkontor i Banja Luka om evakuering för att undslippa serbernas etniska rensning i området.
	En evakuering räddar många människoliv och vore därför en självklar åtgärd i denna situation, men med en sådan åtgärd tillfredställs samtidigt de bosnienserbiska extremisternas strävanden att skapa en etniskt homogen serbstat i Bosnien.
	Situationen är ett dilemma inte bara för FN:s flyktingkommissariat, utan för hela världssamfundet. En evakuering tolkar angriparna direkt som ett svaghetstecken, vilket öppnar för fortsatta rensningar.
	Detta är ytterligare att argument för FN att skärpa det direkta militära trycket mot bosnienserberna. Hot om snabba och effektiva flyganfall vid varje angrepp är förmodligen ett av de ytterst få effektiva medlen mot serberna i detta krig.
Fredsavtal
inom räckhåll
	Det är synnerligen viktigt att FN sätter kraft bakom orden, särskilt vid detta tillfälle då utsikterna för en helhetslösning i Bosnien har ljusnat betydligt.
	Fredsprocessen har fått vind i seglen sedan den muslimdominerade regeringen i Bosnien och bosnienkroaterna undertecknade ett avtal om att knyta samman sina områden i en federal bosnisk stat.
	Till detta kommer ett avtal mellan Kroatiens och Bosniens regeringar om att bilda en lös konfederation mellan Kroatien och den nya bosniska unionen av muslimer och kroater.
	Vägen vidare mot fred förutsätter att bosnienserberna lämnar ifrån sig delar av erövrade områden _ de kontrollerar i dag hela 70 procent av Bosnien. En sådan eftergift kräver hårda påtryckningar, främst från USA och Ryssland, men för studen är det allra viktigaste att stater som dessa och FN stoppar bosnienserbernas attack mot Gorazde.

bildtext
Bosnienserberna har inlett en storoffensiv för att inta den muslimskt dominerade enklaven Gorazde. Endast direkta hot om flyganfall kan stoppa ännu en masslakt i Bosnien.






Ökad EU-kunskap
_ fler nej-sägare

	Det hjälper inte att Ingvar Carlsson (s), Bengt Westerberg (fp), Alf Svensson (kds), Carl Bildt (m) och Ian Wachtmeister (nyd) är rörande överens. Det hjälper inte att Landsorganisationen, Svenska arbetsgivarföreningen, Industriförbundet och Lantbrukarnas riksförbund säger ja och amen.
	Svenskarna fortsätter att tänka själva och avvisa EG/EU-anslutning.
	Nya bevis för detta kom i torsdags, när Statistiska centralbyrån (SCB) presenterade sin stora EU-mätning, den andra i år.
Ökat EU-motstånd i
senaste SCB-mätningen
	"Om vi idag skulle ha folkomröstning om Sveriges anslutning till EG (EU) hur skulle ni då rösta _ för eller mot anslutning?" frågade SCB 9 300 röstberättigade svenskar den 1 till 19 november 1993. 7 496 personer svarade.
	SCB-mätningen ger klart besked: EU-motståndet ökar.
	44,8 procent (+2,3 procentenheter jämfört med förra mätningen i maj) säger att de skulle rösta mot medlemskap, 26,0 procent för (-2,2) och 27,9 procent "vet ej" (-0,2).1,3 procent (+0,2) vägrade delta i undersökningen.
	Om man tar bort dem som svarade "vet ej" eller vägrade delta i undersökningen, skulle 63 procent rösta nej till EU-medlemskap i folkomröstningen och 37 procent rösta ja.
Nej-sidans övertag har
ökat från 5 till 19 procent
	SCB:s fyra EU-undersökningarna ger oss obrutna sifferserier, som visar tydliga tendenser.
	Ja-sidan minskar. Procenttalen från maj 1992 till november 1993 talar sitt tydliga språk 31, 27, 28 och 26 procent.
	Nej-sidan ökar: 36, 43, 42 och 45 procent.
	Vet-ej-gruppen minskar något: 32, 28, 28 och 28 procent. Andelen som inte vill delta i mätningen är konstant en procent.
	Gapet mellan ja- och nej-sidan växer: 5, 16, 14 och 19 procent.
	Motståndet mot EU är stort i praktiskt taget alla grupper.
	Geografiskt är skillnaderna väldigt tydliga. I de sju nordliga länen är motståndet massivt, andelen ja-sägare är 16_17 procent.
	Könmässigt finns skillnader. Kvinnor är mer EU-kritiska än män. Bara 12 procent av kvinnor och 23 av männen är oreserverat för EU.
	Politiskt går fyra av ja-partierna i otakt med sina väljare.
Tre av fyra inom
c, s och kds säger nej
	EU-anhängarna är endast i flertal inom moderata samlingspartiet och folkpartiet liberalerna. I fyra av de sex ja-partierna _ centerpartiet, socialdemokraterna, kristdemokratiska samhällspartiet och ny demokrati _ säger fotfolket nej.
	Inom centern ökar nej från 48,4 procent i maj 1993 till 58,3 i november, ja minskar från 23,0 till 17,5 procent. Förändringarna är statistiskt säkerställda. Av de centerpartister som har bestämt sig i EU-frågan säger alltså 77 procent nej till svensk anslutning.
	Inom socialdemokraterna ligger förändringarna inom felmarginalen, nej får 52,3 procent (+1,2) och ja 15,7 (+0,3). Av de socialdemokrater som har bestämt sig säger alltså 77 procent nej.
	Även inom kds är förändringarna inom felmarginalen och nej-sidan i stabil majoritet, nej får 53,9 procent (+6,2) och ja 17,7 (-2,9). Bland kds-are som har bestämt sig säger 75 procent nej.
	Inom ny demokrati får nej 51,9 procent (+7,5) och ja 27,1 procent (-6,9). Förändringarna är statistiskt säkerställda. Av nydemokrater som har bestämt sig säger sålunda 66 procent nej.
Begripligt att
EU-motståndet ökar
	Svenskarna fortsätter att trotsa etablissemanget och säga nej till EU. Det är inte förvånande.
	EU-motståndet ökar i takt med att folk får ökad EU-kunskap, att EG utvecklar sig till en union (EU) och att svenskarna inser att en EU-anslutning är oförenlig med den nordiska samhällsmodellen.
	Svenskarna ser att trots intensiva EU-förhandlingar är inte petitesser som snuset och Systembolaget räddade. Det är inte så konstigt, eftersom förhandlingarna rör övergångsbestämmelser samt tolkningar och ändringar av EU:s regler _ inte undantag.
	Vi upprepar vad Theodoros Pangalos, tillträdande ordförande i EU-rådet, säger i Svenska Dagbladet (931209): "Permanenta undantag finns inte inom EU, bara övergångsordningar."
	Svenskarna ger besked genom SCB. De vill inte att Sverige ska bli en politisk och ekonomisk randstat, i förlängningen en delstat, i Europeiska unionen (EU).
	Svenskarna har i andra sammanhang gett besked att de vill utveckla den nordiska samhällsmodellen. Det är bara möjligt utanför EU, främst i ett fördjupat Norden-samarbete, ett nytt Nordek. Det är hög tid att utreda det nordiska alternativet!

bildtext:
Allt fler svenskar säger nej till EU-medlemskap, enligt SCB. Svenskarna vill istället ha ett ökat nordiskt samarbete, visar en opinionsmätning från i somras. De senaste EU-mätningarna i Sverige, Finland och Norge, där nej-sidan är i klar majoritet, borde få de nordiska regeringarna att utreda ett nytt Nordek.






Ökad osäkerhet
i väljarkåren

	Var står svenska folket ett år före valet? Vad känner de inför våra åtta rikspartier?
	Svar: stor osäkerhet. Detta tydliga besked ger september månads partisympatimätning från opinionsinstitutet Sifo.
Små förändringar
i väljaropinionen
	Förändringarna från föregående mätning är små. Men mätningen redovisar ändå flera statistiskt säkerställda förändringar.
	Enligt Sifos septembermätning ökar moderata samlingspartiet. Centerpartiet och folkpartiet liberalerna minskar.
	Socialdemokraterna får 49,7 procent (+0,1 procentenheter jämfört med augustimätningen), moderaterna 20,4 (+1,6), centern 7,3 (-0,7), ny demokrati 6,5 (+0,6), folkpartiet 6,4 (-1,2), kristdemokratiska samhällspartiet 4,5 (+0,5), vänsterpartiet 2,8 (-0,6), miljöpartiet de gröna 1,9 (-0,2) och övriga partier 0,5 procent (-0,1).
EG-frågan förklarar
centerns kräftgång
	Socialdemokraterna har parkerat sig mellan 49 och 50 procent på Sifos väljarbarometer. Om det vore val i dag, skulle socialdemokraterna få absolut majoritet i riksdagen.
	Moderaterna har återvänt till nivån strax över 20 procent efter en årslång nedgång i opinionen. Moderaterna är det regeringsparti, som relativt sett har klarat sig bäst, det vill säga förlorat minst väljarandel efter valet. Moderaternas framgång är Carl Bildts förtjänst. Han är en skicklig politiker, som lockar väljare, trots att moderaterna i regeringen har övergett många av sina vallöften.
	Centern fortsätter sin kräftgång. Det finns två orsaker till den. Dels går centern i otakt i EG-frågan, där partitoppen säger ja men väljarna säger nej eftersom centerns decentralism är oförenlig med EG:s centralism. Dels är centern fångad i en blockpolitik, som gynnar socialdemokrater och moderater, och som tvingar centern att i regeringen kompromissa bort viktiga delar av centerpolitiken.
Fyra partier kring
fyraprocentspärren
	Folkpartiet är tillbaka på nivån strax över sex procent. Ökningen i förra Sifo var tillfällig, sannolikt beroende på partiets tydliga markering mot främst ny demokrati i flyktingpolitiken. Annars är folkpartiets problem otydlighet. Bengt Westerbergs flirt med s ger folkpartiet tydlighets- och trovärdighetsproblem, när det är samme Westerberg som före valet satte sig i knät på moderaterna.
	Kds fortsätter att vandra på kanten till dödsskuggans val _ valpärren. Kds kommer knappast att hålla sig kvar i riksdagen, om partiets profil fram till valet fortsätter att vara profillöshet.
	Ny demokrati ligger också farligt nära spärren. Det kan dock som populist- och oppositionsparti spela ut olika opinionsdragande kort i valrörelsen, som kanske kan rädda partiet kvar i riksdagen.
	Vänsterpartiet verkar att vara utom räddning. Bara en stark valspurt av Gudrun Schyman, där hon utnyttjar TV maximalt, eller ett opinionsläge där socialdemokraterna aktiverar "kamrat fyra procent", kan få vänsterpartiet att ta sig över fyra procentspärren.
	Miljöpartiet verkar vara än mera utom räddning än vänsterpartiet.
Ökad osäkerhet tydlig i
Sifos septembermätning
	Nästa års riksdagsval kan leda till att fyra rikspartier hamnar utanför riksdagen. Detta är ett demokratiskt problem, eftersom en rekordstor del av väljarkåren skulle bli utan representation.
	Ett annat demokratiskt problem är att många väljare känner sig politiskt hemlösa. Enligt Sifos senaste mätning vet 14,7 procent av väljarna inte om eller hur de skulle rösta, om det vore val i dag.
	Enligt Sifo är den typiska "vet-ej-väljaren" en privatanställd kvinna under 30 år, boende på landsbygd eller i mindre tätort. Det låter som en typisk centerväljare, som centern inte fångar in. Centerns partiledning måste fråga sig varför. Kan det bero på att denna väljare också är en typisk EG-motståndare?
	Sedan maj 1992 är flertalet svenskar mot EG-anslutning, enligt Sifo. Denna stora väljargrupp är politiskt hemlös, eftersom inget riksdagsparti utom vänsterpartiet säger nej till EG-anslutning.
	Det parti som lyssnar till denna väljargrupp och tar ställning mot medlemskap kan, likt norska sentern, bli vinnare i nästa val.

bildtext:
Enligt Sifo säger hela 15 procent av väljarna att de inte vet om eller hur de skulle rösta, om det vore riksdagsval i dag. Detta hänger sannolikt samman med att inget riksdagsparti till höger om kommunister fångar in den stora gruppen EG-kritiska väljare, som därför känner sig partipolitiskt hemlösa.





Ökad spänning
i dansk politik

	Dansk politik brukar vara mer rörlig och rörig än svensk.
	Långt innan Sverige fick Ian Wachtmeister, fick Danmark Mogens Glistrup. Åratal innan nya partier tog plats i riksdagen, kom rader av nya partier in i folketinget. Årtionden innan svenska politiker började diskutera personval, införde danskarna den möjlighet till personval som nu är högsta mode i den svenska debatten.
	Tisdagens kommun- och amtsval i Danmark bjöd på spänning och överraskningar i god dansk stil. Den höjer temperaturen inför nästa års EU-val och folketingsval.
Högerpartiet
venstre vann valet
	Rikspolitiken överskuggade valen i de 275 kommunerna och 18 amten (landstingen). Valen blev en envig mellan den nyliberala högerpolitikern Uffe Ellemann-Jensen och den socialdemokratiska statsministern Poul Nyrup Rasmussen (s). Båda avgick med seger.
	Venstre ökar med nästan tio procentenheter i kommun- och amtsvalet, från 17,8 procent 1989 till 27,1 procent i år. Partiet lägger beslag på över hälften av borgmästarposterna och tar makten i flera traditionella s-fästen.
	Socialdemokraterna klarade sig bättre än väntat. Före kommun- och amtsvalet talade opinionsmätningarna om stor väljarflykt, men partiet höll skansen och backade bara en procentenhet, från 35,4 till 34,3 procent.
	Centerpartiets systerparti radikale venstre var enda regeringsparti som gick fram, från 3,4 till 3,9 procent.
	Den politiska nykomlingen enhetslistan, ett röd-grönt parti, gjorde sitt intåg i kommunpolitiken med 1,5 procent av rösterna.
Kommunval med
många förlorare
	Kommun- och landstingsvalet har många förlorare.
	Konservative folkeparti backar från 14,5 till 12,8 procent.
	Två av tre mittenpartier, centrumdemokraterne och kristelig folkparti, tappar röster. Kristelig folkeparti backar från 1,9 till 1,6 procent. Centrumdemokraterne minskar från 2,5 till 1 procent och är därmed i praktiken utslagna från kommunpolitiken.
	Socialistisk folkeparti minskar med knappt två procentenheter, från 10,7 till 9,1 procent.
	Det minsta av de tre högerpartierna, fremskridtspartiet, backar ungefär lika mycket, från 7 till 5,1 procent.
	Gruppen övriga partier minskar från 6,8 till 3,5 procent
EU-frågan
in i kommunvalet
	Kommun- och amtsvalet har rört om i dansk politik men inte ändrat något i grunden. Valet har inte mer än marginellt rubbat styrkan mellan de tre blocken _ vänstern, mitten och högern.
	Vänsterblocket är något svagare än tidigare. Socialistisk folkepartis dåliga val är kopplat till partiets EU-politik. Väljarna övergav partiet, när det övergav sina väljare genom att låta ett nej till EU i folkomröstningen 1992 bli ett ja till EU 1993. Partiets väljare röstade däremot nej i båda omröstningarna.
	Mittenblocket är fortsatt svagt.
	Högerblocket är något starkare än tidigare. Högerpartiet venstre gör dock inga nya inbrytningar, venstre tar i huvudsak väljare från konservative och fremskridtspartiet. Högerväljarna är lättrörliga. Den här gången röstade de på Uffe Ellemann-Jensen, inte för att de delar hans EU-syn _ han är mycket ivrig unionsanhängare _ utan för att han är den mest profilerade högerledaren.
Folketingsvalet har
inte ryckt närmare
	Lokal- och amtsvalet påverkar rikspolitiken.
	Venstres valvinst gör Uffe Ellemann-Jensen till självskriven statsministerkandidat i en borgerlig regering.
	Valresultatet gör att statsminister Poul Nyrup Rasmussen (s) måste ge de tre små regeringspartierna större spelrum, så de kan gå till val 1994 med några profilfrågor var. Detta är nödvändigt om inte småpartierna ska åka ur folketinget och socialdemokraterna ur regeringen.
	Det danska kommun- och landstingsvalet påverkar däremot knappast tidpunkten för nästa folketingsval. Det kommer hösten_vintern 1994, efter nästa allmänna och än mer spännings- och överraskningsfyllda val, valet till EU-parlamentet i juni 1994.

bildtext:
De danska kommun- och amtsvalet leder knappast till en tidigareläggning av folketingsvalet. Men tisdagens lokalval kommer att påverka rikspolitiken på annat sätt. Statsminister Poul Nyrup Rasmussen (bilden) måste _ sedan två av regeringens tre småpartier gjort dåliga kommunval _ låta de tre borgerliga småpartierna få större genomslag i regeringsarbetet.





Ökad valfrihet i
länets riksdagsval

	Riksdagsvalet 1994 är i full gång i Gävleborgs län.
	Inom alla demokratiska partier, det vill säga alla utom ny demokrati, nominerar eller röstar medlemmarna under hösten på vilka kandidater de vill se på det egna partiets riksdagslista.
Enskilda medlemmar
kan påverka valsedeln
	Till skillnad från förra riksdagsvalet har medlemmarna den här gången goda möjligheter att påverka, dels vilka kandidater som kommer på valsedeln, dels i vilken ordning de kommer.
	Alla partier genomför i år provval eller medlemsomröstningar. Gemensamt för dessa är att medlemmarna röstar enskilt och hemligt. Valet går till på ungefär samma sätt som poströstningen i riksdags-, landstings- och kommunvalen. I Gävleborgs län har cirka 25 000 partimedlemmar rösträtt i provvalen till riksdagen.
	I tidigare val har bara vissa partier genomfört provval.
Provval i både centern
och socialdemokraterna
	Den stora förändringen mot förra valet är att centerpartiet och socialdemokraterna, med 8 000 respektive 12 000 medlemmar, för första gången genomför provval. Centern har tidigare delvis gjort det på lokalavdelningsnivå, socialdemokraterna inte alls. Även vänsterpartiet genomför för första gången provval till riksdagen.
	Moderata samlingspartiet, kristdemokratiska samhällspartiet och folkpartiet liberalerna genomför också provval, men det är ingen nyhet. Dessa tre partier har en lång tradition av provval. Detta gäller även centern i bland annat Stockholm och Göteborg.
	Inom alla partier är provvalen rådgivande. Provvalet väger tungt, men också andra faktorer _ som bostadsort, kön, ålder och politisk profil _ finns med, när en nomineringskommitte inom respektive partidistrikt lägger fram ett eller flera förslag till valsedlar. 
	En distriktsstämma bestämmer slutgiltigt hur riksdagsvalsedeln ska se ut och om partiet ska gå till val med flera listor.
Öppnar för flera listor
och mer av personval
	Alla partier som HT talat med välkomnar det ökade inflytande, som partiets gräsrötter får via provvalen. I förlängningen innebär detta sannolikt att väljarna får större valfrihet på valdagen.
	Sverige har inte personval men får det sannolikt 1997. Nästa års riksdagsval kan bjuda på en försmak av detta. Inom flera partier finns tankar på att i valet 1994 låta folk välja mellan olika företrädare för samma parti.
	Centern rekommenderar sina distrikt att införa ett personvalsmoment genom att gå till val med flera listor. I de senaste valen har Gävleborgscentern bara haft en lista.
	Samma sak gäller inom folkpartiet, där man från centralt håll rekommenderar flera listor med olika namn som toppar dessa.
	Moderata samlingspartiet i Gävleborg hade två listor i förra riksdagsvalet, men det är osäkert hur det blir i valet 1994.
	Kristdemokraterna har länge gått till val med två eller tre listor, vilket kds också räknar med att göra i 1994 års val.
Två eller flera listor för
centern i riksdagsvalet?
	Centern avslutar sitt provval nästa vecka. Det berör nära 6 000 centerpartister, centerkvinnor och centerungdomar i Hälsingland, som för några veckor sedan fick röstsedlar och kandidatlistor.
	Centerns provval är extra spännande, eftersom centern centralt vill att partiet ska gå ut med flera listor i riksdagsvalet. Det saknas inte heller kandidater, som kan toppa olika listor i länet.
	I Hälsingland finns kommunalrådet Sven Bergström, Forsa, och riksdagsledamot Karin Starrin, Edsbyn, som tunga namn. Här finns också Olle Fack, Järvsö, som kan bli ungdomarnas kandidat, och andra förmågor som Björn Mårtensson, Edsbyn, Hannah-Karin Linck, Rengsjö och Kennet Nilshem, Arbrå. I Gästrikland är det tunga namnet kommunalrådet Alice Lindgren, Hedesunda.
	Bli inte förvånad om centern går till val med flera listor och låter väljarna bestämma om de vill lägga sin röst på Sven Bergström eller Karin Starrin.






Öresundsbron
lämnar c utan val

	Öresundsbron närmar sig ett avgörande i regeringen. På fredag stundar partiledaröverläggningar i regeringen. Före jul ska regeringen fatta beslut, lovade statsminister Bildt i november.
	Ett ja till bron spräcker regeringen. Centerpartiet kan inte ge med sig i denna viktiga miljö- och principfråga. Det skulle vara politiskt självmord för ett parti, som har kompromissat bort för mycket av sin politik i regeringen, ännu lider av sjuttiotalets kärnkraftskompromisser och har katastrofalt låga opinionssiffror.
Tokig beslutsordning
socialdemokraternas fel
	Sverige har en framsynt lagstiftning, när det gäller vägar och miljö: Ett vägbygge ska prövas mot miljön.
	Problemet är att den instans som ytterst ska pröva om ett väg- eller brobygge strider mot miljölagstiftningen _ regeringen _ allt för ofta struntar i att göra en seriös miljöprövning.
	Öresundsbron mellan Malmö och Köpenham respektive Öster- och Västerleden i Stockholm (trafiklederna runt Stockholm som ingår i "Dennispaketet") är exempel på detta.
	I fallet Öresundsbron beslutade regering och riksdag att bron skulle byggas innan regeringen hade gjort en miljöprövning.
	I fallet Öster- och Västerleden skedde i princip samma sak.
	Öresundsbron och billederna runt Stockholm är arv från en s-regering, som satte miljön på undantag. Ansvariga för den tokiga beslutsordningen _ först beslut, sedan miljöprövning _ var dåvarande statsråden Georg Andersson (s) och Birgitta Dahl (s).
Olof Johansson (c)
måste säg nej till bron
	Regeringen ska pröva om Öresundsbron är förenlig med regeringspolitiken sedan två år, som har miljöhänsyn som ett av fyra huvudmål, och med gällande svensk miljölagstiftning.
	Det är den inte, visar remissvaren. Detta gör att centern inte har något val, om någon trodde annorlunda.
	Olof Johansson har beredningsansvaret för bron i regeringen. Han kan som ansvarskännande miljöminister inte göra annat än föreslå att regeringen förkastar liggande broförslag.
	Som centerledare kan han än mindre säga ja till bron, eftersom den undergräver centerns trovärdighet som miljöparti. Som trovärdigt centerparti kan centern inte sitta kvar i en regering, som säger ja till ett nytt "Barsebäck 2".
Låt nej bli ja till något
bättre _ en järnvägstunnel
	Ett nej till Öresundsbron utesluter inte en fast Öresundsförbindelse, men den måste hålla för en miljöprövning. Det gör i praktiken bara en borrad järnvägstunnel.
	Miljö och ekonomi talar här för en tunnel mellan Helsingborg och Helsingör. En tunnel mellan Malmö och Köpenhamn blir inte bara dyrare, utan den innebär också en omväg för allt annan än lokal trafik mellan södra Skåne och Köpenhamnsområdet.
	Avtalet mellan Danmark och Sverige om en fast Öresundsförbindelse gör det möjligt för Sverige att säga nej till den föreslagna bron och ja till en borrad järnvägstunnel, utan att Sverige bryter mot avtalet och blir skadeståndsskyldigt.
	En borrad järnvägstunnel är också ett alternativ som många folkpartister och kristdemokrater föredrar.
Skjut inte på
brobeslutet till sommaren
	Mark- och planminister Görel Thurdin (c) vill skjuta på brobeslutet med hänvisning till att den internationella expertpanelen blir klar med sitt återstående arbete först i juli.
	Regeringen bör inte vänta med prövningen av Öresundsbron till nästa sommar. På fredag går remisstiden ut för utlåtandet från vattendomstolen, den sista av de tunga remissinstanserna. Sedan återstår att sammanställa och utvärdera alla remissvar. Det tar tid, men knappast mer tid än att regeringen kan fatta beslut strax efter nyår.
	Remissvaren är så klara att en seriös miljö- och kostnadsprövning av Öresundsbro bara kan ge ett svar, ett nej.
	Om regeringen säger ja, spricker den. Centern kan inte _ med sin allmänna och miljöspecifika trovärdighet i behåll _ sitta i en regering, som med ett förlegat brobygge ökar Sveriges miljö- och statsskuld.

bildtext:
Öresundsbron ökar miljö- och statsskulden på ett oacceptabelt sätt. Centern kan inte med trovärdigheten i behåll säga ja till en vägbro mellan Malmö och Köpenhamn, som hotar livet i Östersjön och ökar de försurande utsläppen.






Överbefolkning
i rika länder
stort problem

	Den konventionella uppfattningen är att den fattiga världens snabba befolkningsökning och stora folkmängd är överbefolkningen i ett nötskal. I själva verket är den rika världens konsumtion ett större överbefolkningsproblem.
	En svensk tvåbarnsfamilj är en större befolkningsexplosion än en indisk tiobarnsfamilj.
Rika tar mest
	Vi i den rika världen _ USA, Kanada, Europa, Australien, Japan och ytterligare några länder i Asien _ står för sju tiondelar av jordens energi- och råvaruförbrukning.
	Detta framkom på ett internationellt symposium om livsmedelsförsörjning fram till år 2010, som jordbruksdepartementet arrangerade på onsdagen i Stockholm.
	En av talarna var den kände ekologen och befolkningsexperten Paul Erlich, professor vid Stanforduniversitetet i USA.
	Paul Erlich varnade redan i slutet av 1960-talet för befolkningsexplosionens ekologiska konsekvenser.
Överbefolkning
	"Det grundläggande överbefolkningsproblemet är de rika länderna som konsumerer 70 procent av resurserna", sade Paul Erlich på symposiet i Stockholm.
	Han förnekar inte att den stora folkmängden i den fattiga världen också är ett problem. Hans poäng är att jorden varken kan bära den rika världens resursförbrukning eller den fattiga världens folkmängd.
	Paul Erlich ser jorden som kraftigt överbefolkad. Jorden kan inte ge dagens 5,6 miljarder invånare ett drägligt liv, än mindre de 9 till 14 miljarder invånare som planeten kommer att ha om 50 till 100 år med dagens utveckling.
Maten räcker inte
	På rader av områden är resurserna otillräckliga för att försörja en folkmängd på nära sex miljarder människor.
	Det finns inte tillräckligt med mineraler, energi och andra naturresurser för att ge 5,6 miljarder människor ett bra liv.
	Det finns inte ens tillräckligt med uppodlad mark och grundvatten för att försörja befolkningen.
	Människan brandskattar dessutom de resurser som är förutsättningen för livsmedelsproduktion: Hon skövlar marken så att matjorden minskar och använder mer grundvatten än naturen återskapar. Hon använder kemikalier och produktionsmetoder i jordbruket som förstör jorden och försämrar framtida livsmedelsproduktion. Hon låter städer och ökenutbredning ta jordbruksmark.
	Förnybara resurser som matjord och grundvatten har blivit ickeförnybara resurser.
Ny syn nödvändig
	Professor Paul Erlich anser att en folkmängd på högst två miljarder är idealet. Det skulle ge utrymme för god materiell standard åt alla under förutsättning att den rika världen minskar sin energi- och råvaruförbrukning.
	"Fyrtio procent av alla energi som fångas in av de gröna växterna i dag används till en enda av jordens alla arter, människan. Att då tro att befolkningen kan fördubblas eller tredubblas är idiotiskt", sade ekologen Erlich i Stockholm.
	Han tror alltså inte, som många nyliberaler, att ny teknik och kunskap ska göra det möjligt att föda fler än i dag.
	Stanfordprofessorn tycker inte att framtiden ser allt för ljus ut, men han är ingen domedagsprofet. Det är inte för sent att rädda jorden. Det gäller "bara" att ändra beteende och vissa strukturer i samhället, så att vi får en hållbar utveckling.
	Detta kan gå snabbare än många tror, säger han och ger två exempel på snabba, fundamentala förändringar: förändringen i rasrelationer i USA 1958_1968 och kommunismens fall i Östeuropa i dag.
Mer livskvalitet
	Professor Paul Erlich vill lägga om jordbruket i småskalig och miljövänlig riktning, ha hög självförsörjning av livsmedel i ett land eller en region, mer än halvera energiförbrukningen i den rika världen, ändra transportstrukturen, börja betrakta naturresurser som resurser och inte förbrukningsmaterial samt minska barnkullarna i fattiga och framför allt rika länder.
	Han pekar på Sverige som ett land vilket har hunnit längre än USA i att ändra beteende och strukturer. I Sverige är livskvaliteten högre och resursförbrukningen lägre, säger USA-professorn.
	Det har han rätt i, och ändå har vi lång väg att gå. Ordet "livskvalitet" har knappast funnits med i de senaste tio årens krassa, materialistiskt präglade samhällsdebatt. Det är värt att lyssna till vad Paul Erlich har att säga om livskvalitet.
	Förutom en materiell standard är livskvalitet att ha "ordentligt med vatten och mat, att vara befriad från sjukdomar och krig, att få utbildning, kultur och mångfald i livet."

Jörgen Bengtson är HT:s chefredaktör.




andraledare 931001

Övertrampet i Moskva

	President Boris Jeltsins order om avspärrning av det ryska parlamentet i Moskva och krav på att parlamentsledamöterna ska utrymma byggnaden har fått oväntade konsekvenser, inte minst för Jeltsin själv.
	Han underskattade både parlamentsledamöternas motstånd och folkets protester mot denna överilade och föga genomtänkta åtgärd. Genom dessa totalitära fasoner har Jeltsin väckt gamla spöken från kommunisttiden till liv i folkets minne.
	Misstanken att Jeltsin kommer att fortsätta den totalitära traditionen i landet kommer att ytterligare försvåra den demokratiska processen. Presidenten har med sina bryska metoder motverkat sina syften. Vinnare i denna aktion är parlamentsledamöterna, som inkasserat folkets sympatier.
	Detta faktum har fått Jeltsin att backa och öppna för förhandlingar med parlamentsledmöterna. Frågan är om inte detta besked kommer lite väl sent. Skadan är redan skedd. För att reparera denna förtroendeförlust måste han nu visa en kompromissvilja, som sopar undan alla tvivel på hans demokratiska ambitioner.
	Den fortsatta utvecklingen i Ryssland kräver att presidenten och regeringen är beredd att föra en dialog utan hot med parlamentet. Detta inte minst för att vinna opinion för de av Jeltsin utlysta parlaments- och presidentvalen.
	Ryssland behöver ett demokratiskt valt parlament. Den insikten går att mana fram också i det nuvarande parlamentet, som är en kvarleva från kommunisttiden. Men det kan inte ske med våld.



teckningen 931023
TECKNINGEN
Förra veckan krävde folkpartiet liberalerna, med partisekreterare Peter Örn i spetsen, en "pappamånad" i föräldraförsäkringen. Den här veckan höjde han budet till ett "pappakvartal". Regeringens "pappagrupp", anförd av Peter Örn, vill dela upp föräldraförsäkringen i två delar, som gör att papporna måste vara hemma minst tre månader för att familjen ska få ut full föräldraförsäkring. Hur går detta tvång ihop med liberalt tal om valfrihet och frivillighet?



andraledare 931013

Paradigmskifte i EG

	När den tyska författningsdomstolen godkände Maastrichtfördraget föll det sista hindret på EG:s väg mot en politisk, ekonomisk, monetär och i praktiken militär union. Europeiska gemenskaperna (EG) blir Europeiska unionen (EU) med start den 1 november 1993.
	Det låter som ett enkelt namnbyte, en bokstavsändring i en förkortning. Men det är så mycket mer än ett namn- eller bokstavsbyte, det är ett paradigmskifte i EG. Med unionsfördraget från Maastricht tar EG steget från långtgående statsförbund till framväxande förbundsstat.
	Europeiska unionen är på väg att bli en förbundsstat, en federation, av USA-modell. Enligt unionsfördraget ska EU får gemensam utrikes-, säkerhets- och försvarspolitik (det senare via VEU), gemensam ekonomi och valuta, gemensamt medborgarskap och pass, det vill säga sådana funktioner och statssymboler som normalt tillkommer en stat.
	Europeiska unionen har inte alla maktmedel och karakteristika, som tillkommer en union av äldre snitt som den amerikanska, men EU är på god väg.
	Amerikas förenta stater (USA) är en mer färdigutvecklad union än Europeiska unionen, men på vissa områden går EU längre än USA, när det gäller att befästa överstatligheten och centralmakten i Unionen.
	Det finns federala funktioner redan i EG, som USA saknar efter mer än 200 år som union. Exempel på det är EG:s detaljregleringar på handelsområdet. Här är EG-länderna redan mer bundna till centrala bestämmelser än USA:s delstater. Det blir mer av den varan i EU.
	För svenska folket blir valet efter Tysklands ja till EU tydligare än när debatten handlade om EG: Ska Sverige förbli en självständig stat, eller ska Sverige bli en delstat i Europeiska unionen?





Patienten
i periferin

	Ska framtidens sjukvård bli en affär för producenterna eller en angelägenhet för patienterna? Den frågan är i allra högsta grad relevant i dag med tanke på den privatiseringshets, som regeringen sprider, som ett virus på alltfler områden i samhället.
	Beslutet om att införa ett husläkarsystem är bara ett steg av flera att också låta sjukvården bli ett offer för marknadens nyckfulla kast. Bakom dessa förändringar ligger en strategi, som tar sikte på ett systemskifte, där den offentligt finaniserade sjukvården får ta ett kliv tillbaka för att skapa utrymme för de privata entrepenörerna, det vill säga läkarna.
	En sådan strategi har varken efterfrågats av patienter eller anställda inom vården. Den är istället ett resultat av i första hand moderata samlingspartiets strävan att nå sina politiska mål, vilket sker till priset av en god och likvärdig sjukvård för alla medborgare.
Skarp kds-kritik
av privatieringsiden
	På Dagens Nyheters debattsida den 30 september riktar Anders Andersson, andre vice ordförande i kristdemokratiska samhällspartiet (kds), skarp kritik mot regeringens privatiseringsideer inom sjukvården.
	Han pekar främst på de avregleringar inom sjukvården, som regeringen aviserar i sin kompletteringsproposition och som öppnar dörren för fri etableringsrätt för alla specialistläkare. Andersson varnar för att en sådan förändring inte på något sätt garanterar patienterna en bättre sjukvård, tvärtom.
	Risken finns att detta system blir avsevärt dyrare än dagens och att tryggheten för äldre och boende i glesbygd försämras, anser Andersson.
	Kritiken är träffande, eftersom en fri etableringsrätt mycket lätt driver upp priserna och koncentrerar specialistvården till de platser där kundunderlaget är störst _ större städer. Dessutom kopplar ett sådant system loss från den, särskilt i dagens läge, så viktiga totalkostnadskontrollen av vården.
Privat barnomsorg
blev ingen succe
	Framtidens organisation och finansiering av sjukvården är nu föremål för en statlig utredning (HSU 2000). Andersson menar att regeringen inte bör föregripa denna utredning med ogenomtänkta avregleringar, utan istället avvakta en utvärdering av husläkarsystemet.
	Denna tågordning borde vara logisk och självklar även för sjukvårdminister Bo Könberg (fp), en av regeringens frontmän för avregleringar inom sjukvården.
	Han har framställt husläkarsystemet som ett mirakelmedel för att lösa dagens problem inom sjukvården, vilket inte tyder på probleminsikt i ämnet.
	Privatiseringsvägen är ingen raksträcka till det ett bra välfärdssystem. Det kan många gånger vara en oklok omväg. Privatiseringen inom barnomsorgen är ett bra exempel på detta. Enligt en undersökning, som Dagens eko publicerade på onsdagen, bedrivs endast sju procent av all barnomsorg i privat regi.
	En god förklaring kan vara att den kommunala barnomsorgen i dag har effektiviserat sin verksamhet och pressat sina kostnader, så att de privata alternativen inte längre är billigare.
Partisamverkan för
god och likvärdig service
	De ökade kraven på det generella välfärdssystemet har varit nyttiga och tvingat den offentliga sektorn till nödvändig effektivisering och omprövning. Detta visar att det är möjligt att inom ramen för ett i huvudsak offentligt drivet, generellt välfärdssystem anpassa tjänsterna efter nya tiders krav.
	Detta är möjligt utan att behöva släppa det primära målet att ge god och likvärdig service till alla medborgare, oavsett ekonomisk eller geografisk belägenhet.
	Därför är det nödvändigt att de socialt ansvarskännande partierna _ i första hand socialdemokraterna, centerpartiet, folkpartiet liberalerna och möjligen kds _ samverkar för att bibehålla ett generellt välfärdssystem på hög nivå.

bildtext
Den liberale sjukvårdsministern Bo Könberg (bilden) är en av regeringens frontmän för en avreglering inom sjukvården. En utveckling som hotar att sätta läkaren i centrum och patienten i periferin.






På väg mot en
ny underklass?
	
	Samtidigt som verkställande direktören i svenska Asea Brown Boveri (ABB), Bert-Olov Svanholm basunerar ut att svensk industri inte har haft ett bättre konkurrensläge på 30 år kommer rapporter om att antalet fattiga människor ökar kraftigt i Sverige.
	Enligt en första rapport från socialstyrelsen, som presenterades på tisdagen, har de sociala klyftorna i samhället ökat kraftigt sedan mitten på åttiotalet, vilket i sin tur har fört med sig en ökad utslagning i samhället.
	Denna utveckling är inte värdig ett samhälle, som i alla sammanhang gör anspråk på att vara ett av världens bästa välfärdssamhällen.
Klar ökning av de
sociala klyftorna
	I dag växer en halv miljon barn upp under mycket knappa förhållanden. De grupper som har drabbats hårdast är invandrare, ensamstående föräldrar och ungdomar. Detta ska ställas i kontrast mot att det samtidigt finns grupper i samhället, som har ökat sin välfärd drastiskt.
	Orsakerna till denna utveckling ska letas på flera ställen. Ett sådant är den nya skattereformen, som hjälpt till att fördjupa klyftorna i samhället. De grupper som klarat sig bra är de med direkt anknytning till en blomstrande exportindustri, medan anställda i offentlig sektor, främst kvinnor, har dragit nitlotten.
	En annan faktor är kostnadskrisen inom den offentliga sektorn, som tvingat fram hårda rationaliseringar, prisökningar och friställningar, vilket naturligtvis har drabbat de svagare grupperna hårdast. Till detta kommer nedskärningar i arbetslöshetsersättning, sjukersättning och socialbidragen.
Arbetslösheten
är huvudorsaken
	Roten till det onda är emellertid den kraftigt ökade arbetslösheten, som ingen gång tidigare har nått sådana nivåer. Den öppna arbetslösheten ligger för närvarande på cirka sju procent av arbetsstyrkan. Dessutom har den hållit i sig längre än någon gång tidigare.
	Många bedömare tror att Sverige kommer att få en permanent öppen arbetslöshet på minst fem procent under överskådlig tid.
	Ett sådant skräckscenarion kommer med all säkerhet att förvandla Sverige till det två tredjedelssamhälle, som länge varit en hotbild.
	I ett samhälle där mellan fem och tio procent av arbetskraften står utanför arbetsmarknaden ökar friktionen mellan grupper och mellan individer så till den grad att de sociala kostnaderna kommer att bli samhället övermäktiga.
Politiker med socialt
ansvar efterlyses
	Så länge det finns socialt ansvarstagande politiker går det att hindra en sådan utveckling. Men det kommer att krävas stora insatser från dessa politiker att förklara behovet och betydelsen av solidaritet och ett generellt välfärdssystem.
	De konkreta åtgärderna bör inriktas på att stimulera i första hand ungdomar att själva ta intiativ till jobb och utbildning. För att de själva ska kunna behärska sin situation måste samhället ge de rätta förutsättningarna, som möjlighet till utbildning eller inskolningsplats på ett arbete.


bildtext
Socialstyrelsen avslöjar i en rapport att de sociala klyftorna har ökat markant sedan mitten på åttiotalet. Många har inte råd att skaffa en egen telefon. Är vi på väg att få en ny underklass?







Pensionsförslaget
behåller bristerna

	
	På måndagen presenterade regeringen det nya pensionssystemet. Det mesta är känt sedan tidigare, både fördelar och brister. De stora förändringarna är att pensionerna i fortsättningen ska grundas på livsinkomsten, att en del av pensionsavgiften ska dras på lönen samt att även studier och värnplikt kommer att vara pensionsgrundande.
	Ett av problemen med det nya systemet är att det inte åtgärdar den största bristen i dagens pensionssystem, att kostnaderna är större än intäkterna. Dessutom är det fortfarande ovisst hur växlingen mellan egenavgifter och arbetsgivarnas avgifter kommer att genomföras.
	Dessa frågor måste lösas innan man sjösätter ett i övrigt bra pensionssystem, som dessutom samlar en bred parlamentarisk majoritet.
Nya pensionssystemet
är underfinansierat
	ATP-systemet är ett ekonomiskt durkslag, som årligen går back med svindlande summor.
	I det nya pensionssystemet får man visserligen ned underskottet, men systemet är fortfarande kraftigt underfinansierat. Riksdagen kan inte klubba igenom ett nytt pensionssystem, som läcker som ett såll redan från starten. Inget mindre än finansiering fullt ut är acceptabelt.
	Bakom det nya pensionssystemet står socialdemokraterna, centerpartiet, moderata samlingspartiet, folkpartiet liberalerna och kristdemokratiska samhällspartiet.
	Strävan att nå en bred enighet om principerna har inneburit att frågan om förtidspensionerna har förts på framtiden. Detsamma gäller hur underskottet i systemet ska täckas upp. Regeringens pensionsförslag är med andra ord ofullständigt.
Hela livsinkomsten
blir pensionsgrundande
	Det nya pensionssystemet ska ge ungefär samma utfall som dagens ATP-system för dem som jobbar 40 år _ 60 procent av genomsnittslönen i pension.
	Morgondagens pensionssystem skiljer sig från dagens ATP-system på avgörande punkter: Pensionen utgår från livsinkomsten och inte från de 15 år med högst inkomst; uppräkningen av pensionen sker med hänsyn till löneutvecklingen och inte bara inflationen; egenavgifter ersätter hälften av socialförsäkringsavgifterna för pensionen.
Grundpensionen bra
men otillräcklig
	Förslaget till nytt pensionssystem är robust, överskådligt och rättvist. Det premierar sparande och arbete, har klara regler och redovisning av förmåner, ger pensionspoäng åt föräldrar som är hemma med små barn, studerande och värnpliktiga.
	Det nya pensionssystemet gynnar låginkomsttagare och kvinnor, även om en del hävdar motsatsen.
	Grundpensionen är emellertid otillräcklig. Höjningen är knappt 4 000 kronor per år om man tar hänsyn till att dagens "grundpension" (ATP och pensionstillskott) är obeskattad. Det är rimligt att höja grundpensionen (garantinivån) till minst 90 000 kronor, vilket skulle ge en grundpension på 7 500 kronor per månad.
	Pensionsförslaget är i grunden ett bra förslag, men det skjuter flera frågor på framtiden, vilka är olyckligt.

bildtext
Sjukvårdsminister Bo Könberg (fp) skjuter flera viktiga frågor på framtiden i det förslag till nytt pensionssystem han presenterade på måndagen.







Pensionssystemet
bra men ofärdigt

	I rasande fart har Sverige fått ett nytt pensionssystem. På onsdagen föll klubban i riksdagen för de framtida pensionerna. De ska ersätta dagens allmänna tilläggspension (ATP) och börja gälla från 1996.
Bred enighet om
nytt pensionssystem
	Riksdagen godkände regeringens pensionsförslag med betryggande majoritet, 279 röster mot 19.
	Bakom vad som i praktiken är pensionsarbetsgruppens förslag står socialdemokraterna, moderata samlingspartiet, folkpartiet liberalerna, centerpartiet och kristdemokratiska samhällspartiet. Vänsterpartiet och ny demokrati motsatte sig det nya pensionssystemet.
	De stora nyheterna med det nya pensionssystemet är att pensionerna blir baserade på livsinkomsten och inte som i dag de 15 bästa åren samt att alla får en anständig grundpension.
	Andra nyheter är att uppräkningen av pensionen sker med hänsyn till löneutvecklingen, att pensionsåldern blir flexibel från 61 år, att makar får dela pensionspoäng samt att vård av barn, studier och värnplikt ger pensionspoäng.
Stor oenighet
när ATP infördes
	Det nya pensionssystemet har stöd av partier som har 90 procent av väljarna bakom sig. Det gamla pensionssystemet (ATP) infördes med hjälp av en enda rösts övervikt i riksdagen.
	Den stora förändringen jämfört med ATP-systemet, som löntagarna märker av, är egenavgifterna på nio procent av lönen. En sänkning av pensionsavgiften, som arbetsgivaren ska växla över i motsvarande höjning av lönen, ska finansiera egenavgifterna.
	Det nya pensionssystemet är mer robust, överskådligt och rättvist än det gamla ATP-systemet. Det premierar sparande och arbete, gynnar låginkomsttagare och stora kvinnogrupper.
	Låginkomsttagarna blir vinnare, eftersom grundpensionen höjs, alla inkomster blir pensionsgrundande, alla med egen pensionsrätt ("pensionspoäng") får högre pension än grundpension (garantinivån) och pensionsåldern blir flexibel.
	Kvinnor tjänar på systemet, eftersom vård av barn blir pensionsgrundande på generösa villkor och gifta får rätt att dela pensionspoäng mellan sig vilket gynnar kvinnor.
Kan bli nödvändigt
med lag om avgiftsväxling
	Det nya pensionssystemet är bra men ofärdigt i åtminstone två avseenden: Det är sannolikt underfinansierat och garanterar ingen avgiftsväxling.
	Underfinansieringen är allvarlig, eftersom underskottet i ATP-systemet var ett av huvudskälen till att Sverige behövde ett nytt pensionssystem. Därför måste den nya pensionsgruppen, som ska se över det ännu inte införda pensionssystemet, syna systemets ekonomiska sömmar ordentligt.
	Problemet med avgiftsväxlingen är att det nya pensionssystemet inte har någon garanti för att alla arbetsgivare växlar sänkta pensionsavgifter mot höjd lön. Hur det blir med egenavgifterna vet vi inte. Pensionsgruppen ska diskutera detta vidare "i samråd med arbetsmarknadens parter".
	Om de inte kommer överens, måste riksdagen lagstifta om en avgifts- och löneväxling, som gör att arbetsgivarens sänkta pensionsavgifter automatiskt blir höjd lön, som löntagaren kan betala de nya egenavgifterna med.

bildtext:
Det nya pensionssystemet är bra men ofärdigt. Det är nödvändigt att snabbt se över finansieringen av det nya pensionssystemet och garantera att avgifts- och löneväxlingen blir av som planerat.




andraledare 930917

Piska in kunskaperna

	Regeringens ambition att spara pengar i studiemedelssystemet hotar att ytterligare öka den sociala snedrekryteringen till högre utbildning. En av regeringen tillsatt studiemedelsutredning föreslår i en rapport att prestationskraven på studenterna bör öka, vilket sparar pengar åt staten.
	Enligt förslaget ska studiemedlen sänkas från 175,5 till 165 procent av basbeloppet, vilket motsvarar en sänking på 3 620 kronor per år. Dessutom ska studiebidraget betalas ut efter prestation, det vill säga de som inte klarar alla tentor på ett år (motsvarar 40 poäng) får minskade studiebidrag.
	En sänkning av den övre åldersgränsen för studiemedel, som i dag är 45 år, och utbetalning av studiemedel i maximalt fem år, istället för sex år som gäller i dag är ytterligare försämringar studiemedelssystemet.
	Dessa förändringar innebär att många kommer att tänka till en extra gång innan de tar beslutet att söka till högre utbildning. Många av dessa kommer då att avstå utbildning i rädsla för en mycket mager ekonomisk situation.
	Det har visat sig att de sökande, som kommer från hem med knappa ekonomiska resurser känner en större oro och skepsis inför högre utbildning, mycket beroende på den osäkra ekonomiska situationen. Det nya studiemedelsförslaget hotar att förstärka denna tendens.
	Detta är ett steg i helt fel riktning. Sverige ligger i bottenskiktet bland OECD-länderna när det gäller antalet platser till universitet och högskola. Istället för att höja prestationskraven bör man öka bredden och släppa in fler till högre utbildning.
	En sådan satsning måste följas av ett generöst studiemedelssystem.





Plastig,
kitschig
jul i Hudik

	När jag intar ståplats i Hudiksvalls kyrka _ det var trångt om saligheten _ för att lyssna på julkonserten, infinner sig julstämningen i samma ögonblick som kyrkokören skrider in i mittgången.
	Här finns det som hör julen till: musiken och sången, ljusen och lugnet, värmen och vänligheten, människorna och myllret. Här fanns andakten, stämningen och sinnesron, allt det där som försvinner i julkommersen på stan.
Plastig gran
	Det är möjligt att jag håller på att bli gammal och konservativ, för jag har svårt att fördra det tingeltangel och övriga skräp, som butiker och köpcentra visar upp inför jul.
	När jag efter söndagens julkonsert flanerar genom Hudiksvalls galleria, Guldsmeden, och ser mig omkring i butiker i och utanför detta köptempel, blir jag beklämd.
	I Guldsmedens mitt står en präktig, hälsosamt grön gran, i taket hänger granris. När jag kommer närmare, ser jag att det inte alls är någon Picea abies, som jag har lärt mig att "vanlig gran" heter på latin. Det är möjligen en i Sverige okänd art, Picea plasticus, som är desto vanligare i varmare trakter, där våra granar inte trivs.
Värsta julkitsch
	När jag ser mig runt i Guldsmeden, förstår jag varför detta amerikanska missfoster till plastgran och plastgranris har fått hedersplats.
	Här finns inte bara amerikanska platsgranar, utan också amerikanska tomtar på bild, som inte har någon likhet med våra nordiska tomtar. De befinner sig ljusår från Jenny Nyströms tomtar och den tomte som knackar på dörren, när pappa i huset har gått ut för att köpa en tidning på julafton.
	En amerikansk tomteaffisch hälsar julen välkommen på central plats i Guldsmeden med rubriken "A Merry Xmas".
	En amerikanserad ren med mekaniserat huvud rör fånigt på sig i Guldsmedens julkommers.
Var finns äktheten?
	När jag bedrövad lämnar Guldsmeden för att möta julen i en av stadens större livsmedelshallar, slår smaklösheten mot mig igen. Här finns stora kyrkklockor av röd plast som man måste ducka för vid kassorna och en uppsjö av värsta sortens julkitsch, från ihåliga amerikanska tomtar med invändigt ljus till förskräckliga julgransprydnader.
	Var finns det hederliga hantverket? Var finns juldekorationer i klassiska material som trä, halm, papper och metall? Var finns den svenska och nordiska jultraditionens prydnader?
	De finns naturligtvis i Hemslöjden, som kan stava till "God jul" på svenska, bjuder på nordisk julstämning och bjuder ut hederliga juldekorationer.
	De finns även andra butiker och varuhus i stan, som i sina gömmor ruvar på svenska julskatter. Men det är bedrövligt att se hur plast, tingeltangel och allehanda kitsch håller på att ta över i Hudik och på andra platser.
Åter till rötterna
	Jag tror vi behöver återvända till rötterna i juletid.
	Jag menar inte att vi ska skruva tillbaka klockan _ gör vi det 150_200 år är det för övrigt nästan inget vi skulle känna igen av det vi i dag förknippar med typiskt svensk jul.
	Det räcker om vi blickar tio eller femton år tillbaka, så slipper vi cocacoladrickande tomtar, amerikanska plastgranar och anglosaxiska julprylar av värsta slag.
	En julkonsert i kyrkan, en titt på traditionella juldekorationer i någon affär, lite julbak och julpynt hemma och en stund i läsfåtöljen med en bok om jultraditioner _ själv sjönk jag ned med Jan-Öjvind Swahns senaste bok "Den svenska julboken" _ hjälper till att ge själen ro och julstämning.
	Sedan är det bara julgranen och granriset som fattas. Nästa år hoppas jag att Sveriges skogsrikaste län sätter upp en äkta gran i Guldsmeden och dekorerar med äkta granris.
	Det finns säkert åtskilliga skogsägare i Hälsingland, som är beredda att hugga en riktig gran och bidra med riktigt granris, om inte Guldsmedens köpmän själva inser att en väldoftande och grann gran hör julen till!

Jörgen Bengtson är HT:s chefredaktör.


tredjeledare 940530

Pluralismen frodas i Ljusdals kommun

	Ljusdals kommun är på väg att få sitt elfte parti i kommunfullmäktige. Järvsöbon Jörn Hansson har anmält bygdepartiet i Järvsö till länsstyrelsen för registrering. Partiet kommer att driva en fråga: stoppa planerna på en förbifart i Järvsö.
	På detta sätt befäster Ljusdals kommun sin position, som den kommun i Sverge som har flest antal politiska partier. Frågan är dock om det nya partiet inte ska beteckans, som en aktionsgrupp istället för ett politiskt parti.
	På kort sikt kan det vara nyttigt att på detta sätt påverka de etablerade partierna, men på lång sikt leder enfrågepartier till problem. Detta eftersom de sällan har ambitionen att sammanjämka motstridiga intressen, vilket skiljer politiska partier från särintressen.






Politiskt lugn
lugnar marknaden

	Räntan är som en termometer. När räntan stiger registrerar den något fel i samhällskroppen.
	Under de senaste månaderna har marknadsräntorna stigit vecka efter vecka. Moder Svea är på väg att få feber.
Räntan har stigit
stadigt i fyra månader
	I slutet av april 1993 låg den femåriga fasta räntan, som är så viktig för till exempel lägenhets- och villaköp, på elva procent. Under våren, sommaren, hösten och vintern förra året sjönk räntan till nio procent.
	Det nya året började bra: Räntesänkningen fortsatte. I början av februari i år var den femåriga bostadsräntan nere i 8,5 procent. Sedan dess har det gått utför, det vill säga uppför med räntan. Häromdagen passerade räntan elvaprocentnivån.
	Eftersom inflationen är rekordlåg, blir realräntan _ ränta minus inflation _ rekordhög.
	Det som gör situationen extra bekymmersam är att Sverige har högre räntenivå är vad vi "borde" ha. Skillnaden mellan räntenivån i Sverige och Tyskland är 2,5 procentenheter. Detta räntegap har mer än fördubblats sedan årsskiftet. Det borde inte vara mer än 0,5 procentenheter eller strax däröver.
	Den svenska ränteutvecklingen är farlig. Hög ränta lägger en förlamande hand över allt vad investeringar heter, till exempel i företag, bostäder och infrastruktur.
Hög ränta riskerar att
knäcka konjunkturuppgången
	Om räntan fortsätter att stiga, kan den ta knäcken på konjunkturuppgången och fördjupa Sveriges ekonomiska kris.
	Hög och stigande ränta gör att många företag väntar med att investera. Resultatet blir att de slår i produktionstaket. Detta gör att många företag inte kan utnyttja det kostnadsövertag gentemot utländska företag, som de har fått tack vare låg kronkurs, sänkta arbetsgivaravgifter, låga lönelyft, förmånlig beskattning och ökad effektivitet. Möjligheten att erövra nya marknader går förlorad.
	På hemmaplan gör höga och stigande räntor att privatpersoner blir mindre benägna att köpa bilar, andra kapitalvaror, lägenheter, villor och fritidshus, som alla till stor del är lånefinansierade.
	Minskade investeringar, mindre försäljning till privatpersoner, mindre bostadsbyggande och sämre priser på fastigheter blir en negativ spiral. Den påverkar både företag, privatpersoner och den svenska konjunkturuppgången negativt.
	Optimism blir till pessimism.
Marknaden behöver
politisk stabilitet
	Räntan stiger för att kapitalplacerarna ("marknaden") är osäkra på den ekonomiska utvecklingen i Sverige. Stora offentliga underskott och snabbt stigande statsskuld i kombination med politisk osäkerhet och oklarhet om statsfinansernas sanering är en farlig drink. När denna drink dessutom är spetsad med hög tysk ränta, blir den en bedövande cocktail.
	Den svenska ränteutvecklingen är beroende av utvecklingen och Tyskland och Sverige.
	Tyskland och framför allt dess självständiga centralbank, Bundesbank, kan vi inte göra något åt. Vi kan dock glädja oss åt att den tyska räntetrenden pekar fortsatt nedåt. 
	Utvecklingen i Sverige kan vi däremot påverka. Vad som behövs är trovärdiga, breda politiska uppgörelser. Regering och opposition måste inse att de har ett gemensamt ansvar för att lösa Sveriges ekonomiska problem, att ingen av dem kan lösa det på egen hand och att saneringsarbetet tar längre tid än en mandatperiod.
	Vad Sverige behöver är mer av blocköverskridande politik och mindre av blockerande retorik.







Positiva siffror
för Hälsingland

	Hälsinglands folkmängd ökar, liksom Sveriges, trots att Hälsingland har högre arbetslöshet än riksgenomsnittet, vilket brukar skynda på utflyttning och avfolkning.
	Befolkningssiffrorna från statistiska centralbyrån (SCB) är inte odelat positiva för Hälsingland, men de inger mer hopp än förtvivlan.
Hälsingland knappar
in på Gästrikland
	Enligt statistiska centralbyråns befolkningssiffror för första halvåret 1993 ökar folkmängden i Hälsingland med 62 personer till 142 362 personer. Hudiksvall, Ljusdal och Söderhamn ökar med 237 personer, varav Hudiksvall står för 143 personer. De tre andra kommunerna, Nordanstig, Bollnäs och Ovanåker, minskar med 175.
	I Gästriklad minskar folkmängden med 76 personer till 146 814 invånare. Gävle fortsätter att växa, om än blygsamt med 118 invånare, till 89 386 invånare. De tre andra gästrikekommunerna fortsätter sin befolkningsmässiga kräftgång.
	Som helhet minskar folkmängden i Gävleborgs län. Den 30 juni 1993 uppgick den till 289 176 personer, en minskning med 14 personer jämfört med årsskiftet 1992_93. Hälsingland fortsätter därmed att minska befolkningsgapet till Gästrikland.
Bra för Hälsingland att
Hudiksvall blir länstvåa
	I Hälsingland fortsätter Hudiksvalls kommun att klättra vidare mot andraplatsen i länets befolkningsliga. Det skiljer bara 612 invånare mellan Sandviken (39 386) och Hudiksvall (38 774).
	Om trenden håller i sig, vilket allt talar för, kommer Hudiksvall inom några år att gå om Sandviken i folkmängd. Det kommer att stärka Hudiksvall som länsdelscentrum och hjälpa till att ställa Hälsingland på jämlik fot med Gästrikland, vilket är bra. Varken Hälsingland eller länet som helhet mår bra av Gävles dominans.
	Styrkan i befolkningsökningen i Hudiksvalls kommun är att ökningstakten har varit långsam och långvarig. Kommunens folkmängd har ökat i tre årtionden utan att tillväxten har gett växtproblem och utan att hela växten har hamnat i Hudiksvalls stad.
Dyster verklighet
bakom glättiga siffror
	Bakom den positiva befolkningsutvecklingen i Hälsingland döljer sig dystra siffror.
	Hudiksvall är enda hälsingekommun med födelseöverskott; i övriga kommuner är antalet döda fler än födda. Söderhamn är enda kommun med ökat antal nyfödda; i övriga kommuner minskar barnafödandet, vilket tyder på att babyboomen är över.
	Det är flyttningsöverskottet, som ger Hälsingland plussiffror i statistiken. Hälsingarna lämnar landskapet i större omfattning än de återvänder eller andra svenskar flyttar hit. Det är främst ungdomar och kvinnor, som flyr från arbetslöshet på hemmaplan.
	Utan inflyttning skulle Hudiksvalls folkökning ha stannat på blygsamma sex personer första halvåret 1993.
Nödvändigt satsa på
utbildning och företagande
	SCB:s siffror påminner om nödvändigheten av att kommuner, landsting och stat satsar på utbildning och nya arbetsplatser.
	Kommunala satsningar på högskoleutbildning _ Norrhälsinglands utbildningscentrum (NHU) i Hudiksvall är ett bra exempel _ är mycket viktiga, liksom stöd till ny- och småföretagande.
	Landstings- och länsstyrelsesatsningar, via bland annat den regionala högskolan och utvecklingsfonderna, är också viktiga för att öka utbildningsnivån och företagandet.
	Statliga satsningar som utbyggd infrastruktur och riktat regionalpolitiskt stöd _ det finns flera lyckade exempel i Ljusdal _ är också nödvändiga inslag.
	Först när utbildning och sysselsättning finns lokalt _ vilket Hudiksvall har lyckats bäst med bland kommunerna i Hälsingland _ kan vi stoppa ungdomarnas och kvinnornas flykt från Hälsingland, vända flyttströmmen och öka barnafödande. Först då får vi _ som i Hudiksvall _ en jämnt folkökning genererad av egen kraft.
	
bildtext:
Folkmängden ökar i Hälsingland, trots att den minskar i länet som helhet. Invandringen står för hela folkökningen. För att Hälsingland ska få en positiv befolkningsutveckling av egen kraft, är det nödvändigt att satsa mera på utbildning och företagande.





Prata med istället
för till ungdomarna

	Endast 19 procent av ungdomarna i dag kan tänka sig att kanalisera sitt samhällsengagemang genom de politiska ungdomsförbunden. Hela 72 procent engagerar sig hellre i en enfrågerörelse, som Greenpeace eller Amnesty International.
	Dessa siffror kommer från en artikelserie i Dagens Nyheter förra veckan, där tidningen frågade 1 000 ungdomar på sex gymnasieskolor runt i landet om deras attityder till partipolitik.
	Resultatet är alarmerande för dagens politiska partier.
	Förtroendet för politikerna bland ungdomar är mycket lågt, närmare 65 procent svarar nej på frågan om de har förtroende för dagens politiker. Över tre fjärdedelar av de tillfrågade anser att politikerna har misslyckats med att nå ungdomar med sitt budskap.
	En av många oroande slutsatser av denna undersökning är att avståndet mellan ungdomarna och de politiska partierna har ökat och tenderar att fortsätta öka.
Engagemang
på ett nytt sätt
	Den ökade klyftan är en naturlig effekt av att ungdomsförbunden så drastiskt har minskat sin numerär och därmed sin tyngd och betydelse. Sedan början av sjuttiotalet har de politiska ungdomsförbunden halverat sin medlemsstock, det betyder ett tapp på närmare 100 000 medlemmar.
	När de politiska ungdomsförbunden försvagas tappar moderpartierna en mycket viktig och naturlig koppling till den unga generationen. Ungdomsförbunden ska fungera både som rekryteringsbas och ideologiska förnyare i moderpartiet.
	Men det minskade engagemanget i de politiska ungdomsförbunden betyder inte att ungdomars samhällsengagemang har minskat, tvärtom. Engagemanget söker sig istället andra vägar, som medlemskap i en enfrågeorganisation eller en tillfällig aktionsgrupp.
	Ungdomarna i DN:s undersökning svarar att de inte vill köpa hela paketet, det vill säga de vill inte gå med i ett politiskt ungdomsförbund eftersom det innebär att de då tvingas stå för åsikter, som de egentligen inte kan acceptera.
	Då är det lättare att bli medlem i en enfrågerörelse.
Prata mindre
och lyssna mer
	Ungdomars skepsis till dagens politiska partier och dess ungdomsförbund är naturligtvis ett stort nederlag för det politiska systemet och dess politiker. Man har inte lyckats nå ungdomarna med sitt budskap.
	En del av förklaringen finns naturligtvis i budskapet, som helt enkelt inte förmår attrahera yngre väljare. Men det räcker inte att bara presentera ett budskap för ungdomarna, man måste också göra det på rätt sätt.
	Undersökningen visade att ungdomar i dag är mycket trötta på att politiker pratar för mycket och lyssnar för litet. Dessutom anser de tillfrågade att det är alltför få politiker, som vågar vara tydliga och konkreta i rädsla för att tappa röster.
	Ett annat problem är svårigheten att uppnå konkreta resultat i partipolitiken. Därför väljer de istället en organisation med ett tydligt mål och strategi att nå detta mål. Man ser större möjligheter att uppnå resultat i en sådan organisation.
Svårt att infria
förväntningarna
	Ungdomars dåliga tilltro till att uppnå konkreta resultat inom ramen för det existerande politiska systemet kan förklaras i att politikerna varit för dåliga på att förklara kompromissens betydelse.
	Samtidigt finns det en klar dissonans i samspelet mellan demokratins spelregler och ungdomars förväntningar på politiken. Den allt snabbare förändringstakten i samhället och särskilt i ungdomskulturen gör att ungdomar har fått mindre tålamod i väntan på att en politisk ide ska leda till resultat.
	Därför väljer de istället enfrågeorganisationen för sitt samhällsengagemang. Trots detta uppger hela 82 procent att de tänker rösta i valet, även om närmare hälften av de tillfrågade inte i dag vet vad de ska rösta på.
	De partier som förstår betydelsen av dessa röster måste börja prata med istället för till ungdomarna.


bildtext
En undersökning i Dagens Nyheter visar att ungdomar mycket hellre engagerar sig i en enfrågerörelse eller aktionsgrupp istället för i ett politiskt ungdomsförbund. Om de politiska partierna verkligen vill nå dessa ungdomar måste de börja prata med istället för till ungdomarna.



andraledare 931216

Prova utan vägsalt i Hudiksvall
	Vägsalt är både bra och dåligt för bilisterna. Den är ensidigt dåligt för vägar, broar, bilar och miljö.
	Vägsaltet har fördelen att det ger snö- och isfria vägar, så länge det inte blir allt för kallt, och därmed trafiksäkrare vägar.
	Vägsaltet har nackdelen att det invaggar bilisterna i falsk säkerhet om "sommarlika" vägar, när det kan finnas nog så mycket is och snö på saltade vägar. Ett annat problem är att salt fräter på vägar, broar och bilar. Salt har också nackdelen att det smutsar ner bilarna, försämrar sikten och ökar användningen av spolarvätska, biltvättmedel och andra, ofta miljöfarliga, kemikalier för att hålla rutor och bilar rena.
	I Jämtlands län är vägsalt bannlyst. Flera kommuner i Norrland försöker tvinga vägverket att sluta med saltet _ Piteå kommun driver en process mot vägverket i ärendet. I Hudiksvalls kommun vill både centerpartiet och miljöpartiet de gröna ha bort vägsaltet.
	Miljöpartiet kräver i en motion till Hudiksvalls kommunfullmäktige att kommunen ska prova alternativ till vägsaltning och därefter förbjuda den kemiska halkbekämpningen med salt.
	Det är ett förnuftigt förslag värt att följa, som är bra för miljö och människor, broar och bilar.





Punktmarkera
rasistrockarna

	Rasismen ser ut att återigen ställa mötes- och yttrandefriheten och det svenska tålamodet på hårda prov. Det är det rasistiska nätverket Vitt ariskt motstånd (VAM), som bjudit in det råa och brutala rasistrockbandet No remorse från England att spela den 20 november i Göteborg på en hittills hemlig plats.
Hårdbevaka
spelningen
	Risken för upplopp och kravaller mellan rasister och anti-rasister inför denna spelning är uppenbar med tanke på att detta rockband uppmanar till naket våld mot invandrare.
	Många anser att bandet överhuvudtaget inte ska släppas in i Sverige, med hänvisning till dess budskap och att det är förbjudet att uppträda och sälja sina skivor i sitt hemland England. Det är förvisso viktigt att markera tydligt mot rasismen, men ett ingripande bör inte ske förrän bandet verkligen gjort sig skyldigt till hets mot folkgrupp.
	Låt dem därför få spela, även om de kanske inte hinner fram till refrängen.
Rasistbandet manar
till våld mot invandrare
	Namnet No remorse betyder på svenska ingen ånger eller inga samvetskval och detta syftar direkt till Nazitysklands utrotning av sex miljoner judar under andra världskriget. I texterna uppmanar gruppen publiken bland annat att bränna ned asiaters butiker.
	Efter spelningarna är det inte ovanligt att det blir kravaller, där hatet riktas mot olika invandrade folkgrupper. Det i Sverige så omdebatterade rasistbandet Ultima Thule är i en jämförelse rena västanfläkten i detta avseende.
	Men oavsett grad av uttalade rasistiska tendenser är det viktigt att aldrig släppa bemanningen vid den demokratiska grindvakten. Detta faktum bekräftas senast av just Ultima Thule, som nu erkänner att de ljög när de tidigare förnekade medlemskap i högerextremistiska och rasistiska partier.
Risken är stor
för kravaller
	Om denna spelning blir framgångsrik lovar arrangörerna att locka flera nazirockband till Sverige. Bara i England finns ett stort antal villiga spel- och bråksugna rasistband.
	För att maximera intresset kring denna tillställning har arrangörerna bombat högstadieskolorna i Göteborg med flygblad om spelningen. Flygbladet pryds av Hitlers porträtt och en uppmaning att klä sig svart.
	Dessutom har VAM ett demonstrationstillstånd. Tillställningen har med andra ord alla nödvändiga ingredienser, för ett ordentligt upplopp mellan rasister och motdemonstranter.
	Även om spelplatsen i dag inte är känd så kommer det småningom fram. Då kommer lika säkert som morgondagens gryning en sammandrabbning, vilket knappast medlemmarna i VAM beklagar, tvärtom.
Stoppa gruppen när
de brutit mot lagen
	Laddningen, opportunismen och ilskan i rasistrocken påminner om punkrocken, som var sjuttiotalets ungdomsreaktion mot vuxensamhället. Både punken och rasistrocken hämtar sin energi från samma källor, den unga generationens missnöje över det samhälle de har föds till.
	Men där energin i punkrocken riktades mot en anonym och förtryckande överhet riktar rasisterna sitt missnöje mot invandrare.
	Då punkrockarna lät sina aggressioner rinna ut på konserterna fungerar rasisternas konserter istället, som uppladdning av aggressioner, vilka sedan rinner ut över invandrarna i en kollektiv meningslös våldsorgie.
	Rasisternas samhällsprotest är en sjuk företeelse eftersom den riktar sig åt helt fel håll och uppmuntrar till naket våld. Därför bör No remorse stoppas när de brutit mot svensk lag, det vill säga gjort sig skyldiga till hets mot folkgrupp.



tredjeledare 940519

R&F i Hälsingland bra

	Den som har rest i Storbritannien vet att "Bed and breakfast" eller bara "B&B" är en vanlig skylt längs vägarna. Nu börjar "rum och frukost", eller kommer det snart att heta "R&F", att bli ett begrepp även längs svenska vägar.
	I måndags bildade 20 lantbrukare en länsorganisation i Gävleborg, som ska ingå i riksorganisationen "Bo på lantgård", som marknadsför "rum och frukost". I organisationen ingår endast levande lantbruk.
	Priserna för rum med frukost är mellan 125 och 225 kronor per person och dygn. Det är med andra ord betydligt billigare än hotell men dyrare än vandrarhem.
	Det finns ett behov av billigt boende för att locka utländska turister och förmå flera svenskar att turista i Sverige. Det behövs både fler vandrarhem samt "rum och frukost". Därför är det roligt att "Bo på lantgård", som startade i Skåne 1989, nu får rejält fotfäste i Hälsingland och Gästrikland.
	Vi hoppas att den sympatiska logiform "rum och frukost" får god spridning och att det också växer fram en organisation för "rum och frukost" i andra hus än bondgårdar.








Räcker inte med
Gaza och Jeriko

	De moderata palestinierna _ dit PLO-ledaren Yassir Arafat hör _ behöver ett genombrott i fredssamtalen, om inte den växande muslimska fundamentalismen i de israelockuperade områdena ska rycka undan mattan för dem och alla fredsförhoppningar.
	Palestinskt självstyre i Gaza och Jeriko kan bli genombrottet.
Israel och PLO beredda
att erkänna varandra
	Palestinska befrielseorganisationen (PLO) och Israel har historiskt varit som eld och vatten: oförenliga storheter, omöjliga att föra samman utan att den ena förgås.
	I dag är PLO och Israel beredda att erkänna varandra.
	Det betyder att PLO måste frånsäga sig våld som politiskt medel, i stadgar och program erkänna Israel som judisk stat samt mobilisera brett stöd för denna linje i PLO.
	Israel måste erkänna att det finns ett palestinskt folk, att PLO är dess främsta företrädare och att palestinierna har rätt till självbestämmande.
	Om Israel och palestinierna, företrädda av PLO, kan staka ut en väg till självstyre och självständighet för palestinierna, finns hopp om fred i regionen. Det öppnar också för fred mellan Israel och grannstaterna Jordanien, Syrien och Libanon.
Ny regering i Israel för
fredssamtalen framåt
	Det har gått trögt i de fredssamtal, som Israel, arabstaterna och palestinierna startade på amerikanskt initiativ hösten 1991.
	Åtminstone har det varit omvärldens uppfattning. I kulisserna har dock parterna gjort framsteg efter regeringsskiftet i Israel för drygt ett år sedan, då en pragmatisk s-ledd regering tog över.
	Läget i dag är följande:
	Palestinierna och Israel är överens om första steget i en möjlig självständighetsplan för palestinierna. Planen omfattar självstyre för Gazaremsan och Jeriko på Västbanken. PLO-ledaren Yassir Arafat talar om "en historisk vändpunkt" för palestinierna.
	Jordanien och Israel är i stort sett överens om ett fredsavtal, som dock är beroende av att det finns en palestinsk plan på plats.
	Syrien och Israel är en bit ifrån ett avtal, men ett "land-mot-fred-avtal", som ger Syrien Golanhöjderna, ligger inom räckhåll.
	Libanon, som är lierat med Syrien, förhandlar också med Israel.
Israel, arabstaterna
och PLO för fredsavtal
	Arabstaterna och palestinierna är inställda på att leva i fred med Israel på samma sätt som Egypten gör.
	Israel är berett att leva i fred med ett självstyrande, om än inte självständigt, Palestina. Opinionsmätningar visar att allt fler israeler vill byta ockuperat land mot fred och en palestinsk stat.
	Trots genomgripande attitydförändringar på judiskt, arabiskt och palestinskt håll står palestinier och judar en bra bit från varandra. Judarna vill inte ha en palestinsk stat, vilket naturligt nog är palestiniernas mål.
	Det som ändå ser ut att få judar och palestinier att sluta fred är en gemensam fiende: muslimsk fundamentalism och palestinsk extremism. Hamas och andra ytterlighetsgrupper växer snabbt i Libanon och ockuperade territorier i frustration över att fredssamtalen inte ger något. PLO:s enda sätt att möta dessa är att nå framgång i förhandlingarna. Detta inser också Israel.
	Till detta kommer PLO:s katastrofala ekonomi och möjligheten att få västligt kapital vid en första uppgörelse med israelerna.
Får inte stanna
med Gaza och Jeriko
	Det finns en fara med Gaza_Jeriko-planen, i synnerhet om den snabbt följs av fredsavtal med arabiska grannstater. Det är att Israel inte gör så mycket mer _ inte utvidgar självstyret till hela Västbanken och inte låter det bli självständighet i någon form.
	Därför måste omvärlden driva på Israel, om inte den judiska staten inser att palestinierna i de ockuperade områdena och i Libanons flyktingläger har samma rätt till en stat som judarna. Självklart gäller det för palestinierna och PLO att förvalta Gaza och Jeriko, så att judarna inte behöver frukta en palestinsk stat.
	Om fredsprocessen ska bli framgångsrik, måste den få stöd från omvärlden, till exempel i form av bistånd och investeringsmedel till Gaza och Jeriko. Dessa områden måste minska beroendet av Israel, få ekonomisk livskraft och framtidstro, annars riskerar de att falla i Arafat-fientliga och fundamentalistiska Hamas händer.

bildtext:
Om freden ska få en verklig chans i Mellanöstern får fredsprocessen för palestiniernas del inte stanna med självstyre i Gazaremsan och Jeriko. Palestinierna måste få självstyre i resten av Västbanken och med tiden också en egen stat.





Rätt bevara
urskog i Hudik

	Skogen är inte bara Sveriges viktigaste råvara och naturresurs, den är också en viktig rekreations- och miljöresurs. Ibland kolliderar dessa intressen.
	En sådan kollision har vi i Bromsvallsberget utanför Hudiksvall. Där står miljöintresset mot råvaruintresset, intresset att bevara ett artrik urskogsliknande område mot intresset att avverka.
Unikt skogsområde
utanför Hudik hotat
	Drygt tio kilometer norr om Hudiksvall längt Bergsjövägen finns ett unikt skogsområde. På Bromsvallsbergets östsluttning ligger ett stycke orörd granskog med inslag av lövträd.
	Skogsområdet rymmer flera sällsynta arter av svampar och växter. Formellt är skogen ingen riktig urskog, men den har varit helt orört i cirka 80 år och har urskogens karakteristiska drag med döda och döende träd.
	Skogsvårdsstyrelsen i Hudiksvall anser att skogsområdet är det enda av sitt slag i nordöstra Hälsinglands kustregion, i ett område cirka 20 kilometer in från kusten.
	Länsstyrelsen har inventerat skogsområdet och funnit ett "imponerande antal hotade arter", som är beroende av den stora tillgången på död ved i området. Länsstyrelsen anser att området har så stora naturvärden att det bör få ett permanent skydd.
	Denna ovärderlig biotop riskerar att stryka med. Skogsägaren har nämligen sålt avverkningsrätten i skogen till Mellanskog.
Bromsvallsberget
borde få bli reservat
	Bromsvallsbergets urskog borde normalt sett ha stått högt upp på länsstyrelsens lista över skog som bör bli naturreservat. Problemet är att länsstyrelsen saknar pengar och att naturvårdsverket tycker att området är för litet, knappt tio hektar, för att göra till naturreservat.
	Det enda skogsvårdsstyrelsen kan göra är att köpa en del av skogen och göra den till ett så kallat biotopskydd. Det räddar 1,6 hektar skog helt och hållet och vart tredje träd i ytterligare 2,2 hektar skog.
	Enligt skogsvårdsstyrelsens biologer ska detta räcka för att skydda de olika sällsynta arterna. Svenska naturskyddsföreningen (SNF) tror inte att det räcker.
	SNF:s ungdomsorganisation, Fältbiologerna, är beredd att starta en trädkramaraktion för att hindra avverkning. Fältbiologerna på riksplanet har i en skrivelse till miljöminister Olof Johansson (c) vädjat om stöd för att rädda urskogen.
Kommunen har ansvar
för att det blir reservat
	Hoppet står nu främst till Hudiksvalls kommun, som ska ta ställning till en skrivelse från SNF Hudiksvall om att rädda skogen.
	Kommunen pekar på två alternativ: att nöja sig med biotopskyddet eller att kommunen ställer sig bakom att skydda hela området genom köp.
	Kanske finns det andra alternativ som att pressa länsstyrelsen och naturvårdsverket att göra området till naturreservat eller att dela på kostnaderna för naturreservat mellan kommunen, länsstyrelsen, markägaren, Mellanskog, föreningar och enskilda.
	Ansvaret för att bevara Bromsvallsbergets urskog ligger i praktiken hos Hudiksvalls kommun. Sakligt sett talar allt för att skogen bör bli naturreservat. Det är "bara" ekonomin, som lägger hinder i vägen. Det ekonomiska hindret är å andra sidan inte så högt: 500 000 kronor kostar det att lösa in marken.
	Hudiksvalls kommun har ett ansvar för att bevara den biologiska mångfalden i kommunen. Kommunen kan och bör ge ett bidrag genom att rädda Bromsvallsbergets urskog undan avverkning.

bildtext:
Vid Bromsvallsberget utanför Hudiksvall finns en urskog, som är hotad av avverkning. Fältbiologerna i Hudiksvall, med Jörgen Mohlen (bilden) i spetsen, är beredda att starta en trädkramaraktion för att rädda skogen, om inte stat och kommun tar sitt ansvar och gör naturreservat av området.


tredjeledare 940603

Rätt erkänna Gävleborgs plats

	Gästrikland och Hälsingland är två av Norrlands åtta landskap _ nio om man räknar Norrbotten som landskap. Trots detta historiska faktum tillhör inte Gävleborgs län Norrlandsfonden. Nu är detta åtgärdat. I onsdags blev Gävleborg en del av Norrland i det här viktiga avseendet, efter beslut i riksdagen.
	Norrlandsfonden har funnits sedan 1961. Inom kort tar den 33-årige diskrimineringen av Gävleborg slut. Det är på tiden.
	Norrlandsfonden är viktig som kredit- och bidragsgivare. Här kan små och medelstora företag söka främst riskvilligt kapital, som betyder livskraft och jobb i Hälsingland och Gästrikland.
	Nu väntar vi på att Gävleborgs län ska bli en del av Norrland i andra sammanhang där länet och landskapen inte finns med, till exempel i turistsammanhang.




andraledare 940603

Rätt kritisera turkcyprioter

	Cypern-frågan är en av Förenta nationernas stora misslyckanden. FN har i årtionden försökt lösa konflikten mellan grek- och turkcyprioter. Nu börjar FN att tröttna och hotar att dra bort resterande FN-trupper, som patrullerar området mellan norra Cypern, som är ockuperat av turkarna, och södra Cypern, som den lagliga, grekcypriotiska regeringen kontrollerar.
	FN:s generalsekreterare Boutros Boutros Ghali är mycket kritisk i en rapport om Cypern, som FN:s säkerhetsråd inom kort ska diskutera. I rapporten skriver han att det inte finns något avtal om Cypern, eftersom den turkcypriotiska sidan i väsentliga frågor saknar politisk vilja att lösa konflikten.
	FN-chefen har tyvärr rätt. Det är bra att han talar klarspråk.
	Det är en skam att Cypern är en delad nation. Det är hög tid för FN, USA och andra inblandade att sätta press på Turkiet att lösa Cypern-frågan. Det är nämligen i Ankara snarare än den turkcyprotiska delen av Nicosia, som nyckeln till Cypern-frågan finns.







Rätt skärpa
lönegarantin

	När ett företag går i konkurs, träder staten in och garanterar lönen och semesterfordringarna för de anställda, när det inte finns pengar till detta i konkursboet.
	Kostnaden för lönegarantin har exploderat i takt med att konkurserna har ökat, från 0,6 miljarder kronor för fem år sedan till 4,7 miljarder kronor detta budgetår.
	Kostnadsexplosionen gör att statens lönegarantifond går med förlust. Arbetsgivaravgiften täcker bara 2,2 miljarder kronor. Staten måste låna 2,5 miljarder för att uppfylla sina löften i år.
Lönegarantins maxbelopp

	En statlig utredning, lönegarantiutredningen, vill minska kostnaderna för och stävja missbruket av lönegarantin. Landshövding Gunnar Björk, tidigare riksdagsledamot (c) från Gävle, presenterade på tisdagen sin enmansutredning för arbetsmarknadsminister Börje Hörnlund (c).
	Lönegarantin innebär att staten betalar ut innestående lön, inklusive övertid och semester, upp till sex månader efter det att ett företag gått i konkurs.
	Det har förekommit en hel del fusk med detta. Företag har till exempel nyanställt personer och gett dem skyhög lön strax före en konkurs. För att stoppa detta missbruk skärpte staten villkoren för drygt ett år sedan.
	Den 1 juli 1992 sänkte staten maxbeloppet i lönegarantin från 400 000 till 100 000 kronor, vilket snabbt gav effekt. Sedan dess har systemet fungerat bra, enligt Gunnar Björk.
	Ändå vill han skärpa kraven ytterligare.
Utredning vill
skärpa lönegarantin
	Utredningen vill införa en generalklausul mot lönegarantifusk. En förvaltare ska kunna vägra att betala ut ersättning, när denna misstänker fusk med lönegarantin.
	Det ska bli svårare att få ut ersättning från lönegarantin för outtagen semester, som står för nära 30 procent av lönegarantins kostnader. Utredningen vill minska garantin för semesterlön och semesterersättning till vad som står inne för det löpande året och det föregående intjänandeåret mot två år i dag.
	Utredningen vill också korta den period en lönefordran får omfatta. I dag ersätter staten lönekrav från och med ett år före konkursen till och med ett halvår efter. Den perioden vill utredningen minska till de sex senaste anställningsmånaderna.
	Andra nyheter är att den som får ersättning måste anmäla sig som arbetssökande hos arbetsförmedlingen för att få ut pengar, att lönegarantin räknas av mot den inkomst en arbetstagare borde ha kunnat få i en ny anställning, att upprepade konkurser med lönegaranti stoppas med en karenstid på ett år och att staten upprättar register över vilka som har fått lönegaranti.
Förslaget minskar
kostnaderna och fusket
	Gunnar Björks förslag är rimligt.
	Förslaget innebär besparingar på cirka en miljard kronor per år. Det raderar visserligen inte bort underskottet i statens lönegarantifond, men det minskar kostnaderna och missbruket.
	Det är just kostnaderna och missbruket, som är lönegarantins problem. Kostnaderna innebär problem för staten, missbruket problem för hederliga företagare som blir utsatta för snedvriden konkurrens från konkursade företag, vars anställda fortsätter i ett nytt bolag med noll kronor i lönekostnad så länge staten betalar.
	Gunnar Björks förslag behåller det sociala skyddsnätet lönegarantin intakt, samtidigt som det syr igen en del hål i nätet, som mindre nogräknade arbetsgivare och arbetstagare har kunnat krypa igenom för att fuska sig till pengar.

bildtext:
Enmansutredaren Gunnar Björk, tidigare centerpartistisk riksdagsledamot i länet, kom i går med en utredning om skärpta regler för lönegarantin. Förslaget är bra. Det minskar kostnaderna för och fusket med lönegarantipengar men behåller det sociala skyddsnät som den statliga lönegarantin innebär.


andraledare 930910

Rätt skärpa rattfyllerilagen

	Regering och riksdag har tidigare intagit en hård linje i fråga om alkohol och bilar. Nu vill regeringen ytterligare skärpa hållningen.
	Redan tidigare har riksdagen skärpt gränsvärdet för rattfylleri från 0,5 till 0,2 promille alkohol i blodet. Nu går regeringen vidare och föreslår i en lagrådsremiss en skärpning av brottet grovt rattfylleri.
	Regeringen vill sänka gränsen för grovt rattfylleri från 1,5 till 1,0 promille, låta normalpåföljden för grovt rattfylleri bli fängelse, skärpa maximistraffet från ett till två års fängelse och göra det lättare för polis att beslagta fordon som använts vid rattfylleribrott.
	Dessutom vill regeringen skärpa straffet för vållande till annans död och vållande till kroppsskada i samband med rattfylleri.
	Utöver detta föreslår regeringen att den som döms för grovt rattfylleri bör genomgå alkoholavvänjande behandling i fängelset.
	Förslagen är bra. Det är riktigt att skärpa gränsen och straffet för grovt rattfylleri. Det är också bra att regeringen kopplar straff till vård, för det är vad många rattfyllerister behöver mer än straff.
	Samtidigt är det riktigt att skärpa straffet i sig, eftersom det har en allmänpreventiv verkan på de många rattfyllerister, som inte har alkoholproblem. Skärpningarna sänder en tydlig signal till den stora allmänheten.
	Vad vi saknar i regeringens förslag är en signal, som rör "vanligt" rattfylleri. Regeringen borde ha föreslagit en skärpning från 0,2 till 0,1 promille, vilket i praktiken är en nollgräns.
	Akohol och bilar hör inte ihop. Den signalen måste vara tydlig för alla.





Rätt tillåta
Karl XII-demonstration

	Karl XII får inte vila i frid. På hans dödsdag den 30 november blir det ofta bråk.
	Årets 30 november ser inte ut att bli något undantag, sedan regeringen i går beslutade att 30-novemberföreningen ska få demonstrera i Lund till Karl XII:s minne.
Länsstyrelsen vill inte
ha ny kalabalik i Lund
	Rasister och högerextremister av olika schatteringar vill hylla "hjältekonungen" den 30 november. Antirasister och vänsterextremister av olika slag brukar göra vad de kan för att störa eller stoppa Karl XII-firandet.
	Förra året drabbade Karl XII-demonstranter och motdemonstranter samman i Stockholm och Lund.
	I Lund hade 550 poliser fullt sjå att upprätthålla lag och ordning, när motdemonstranter från när och fjärran gick till attack mot en liten grupp nationalistiska Karl XII-firare.
	Kalabaliken i Lund _ inte Bender _ gjorde att länsstyrelsen i Malmöhus i år vägrade 30-novemberföreningen demonstrationstillstånd. De avslog ansökan av rädsla för oroligheter.
Regeringen Bildt
försvarar yttrandefriheten
	Nu väntar alla på besked hur det blir i Stockholm, där tre föreningar sökt demonstrationstillstånd den 30 november. Vi förutsätter att även de får tillstånd.
	Regeringen Bildt körde över länsstyrelsen i Malmö. Det är bra.
	I en demokrati råder mötes- och yttrandefrihet. Det ska till mycket starka skäl för att rucka på denna grundlagsfästa frihet. Det förstår regeringen men däremot inte länsstyrelsen i Malmö.
	Mötes- och yttrandefriheten måste gälla även för dem som torgför osympatiska eller avskyvärda åsikter. I en demokrati kan inte mötes- och yttrandefrihet vara förbehållen dem som har samma åsikter som regeringen eller etablerade oppositionsgrupper. Den måste gälla lika för alla.
	Därför är det fel att stoppa högerextrema demonstrationer som dem den 30 november, vare sig det sker via administrativa åtgärder, som länsstyrelsen föreslog, eller fysiskt hindrande motdemonstrationer, som tidigare stoppat Karl XII-firarna i Lund.
Lär av
Voltaire
	Filosofen Francois-Marie Arouet de Voltaire försvarar i sin bok "Dictionnaire philosophique" (1764) en människas rätt att framföra åsikter, som andra fördömer eller som han själv ogillar.
	"Jag ogillar vad ni säger, men jag vill intill döden försvara er rätt att säga det", lyder ett klassiskt Voltaire-citat, som inte är något Voltaire-citat men sammanfattar vad han skrev 1764.
	En annan fransk 1700-talsfilosof, Charles-Louis de Secondat Montesquieu, talar i boken "Lesprit des lois" (1748) om att "Frihet är rätten att göra allt som lagarna tillåter".
	Voltaires och Montesquieus syn på yttrandefriheten äger samma giltighet i dag som för över 200 år sedan. Det hoppas vi att både demonstranter och motdemonstranter inser den 30 november 1993.
Bekämpa dåliga
åsikter med bra argument
	De som torgför åsikter som folkflertalet finner vedervärdiga, får dock finna sig i att bli bemötta med hårda ord. Men det är med ord och bra argument, inte våld och administrativa munkavlar, som vi ska bekämpa dåliga åsikter.
	De som torgför vedervärdiga åsikter får också finna sig i att lagen inskränker mötes- och yttrandefriheten på vissa punkter, till exempel i fråga om hets mot folkgrupp, uppvigling till våld och exakt tid för demonstrationen.
	Men de ska inte behöva finna sig i att bli berövade normala demokratiska fri- och rättigheter. Därför är det rätt att låta 30-novemberföreningen demonstrera på Karl XII:s dödsdag.

bildtext:
Karl XII, här som ung avbildad av David von Krafft, dog 1718 men väcker känslor till liv på dödsdagen den 30 november. Det var rätt av regeringen att ge högerextrema 30-novemberföreningen rätt att demonstrera i Lund den 30 november i år. I en demokrati ska dåliga åsikter bekämpas med bra argument, inte med förbud.



Ledare


Rättmätiga krav
från muslimerna

	Onsdagens sammanbrott i Geneveförhandlingarna mellan de tre stridande parterna i Bosnien är kanske det hårdaste diplomatiska nederlaget hittills i denna blodiga konflikt mellan muslimer, bosniska serber och kroater.
	Enligt Kroatiens president Franjo Tudjman var ett avtal närmare än någonsin tidigare. Alla parter var medvetna om detta och därför blev besvikelsen så stor. Misslyckandet vid förhandlingsbordet ökar risken för ett fullständigt ragnarök på slagfältet.
	Men detta kan undvikas om parterna behåller kylan och kommer till insikt om att det fortfarande finns en plan, som till huvuddelen accepterats av alla parter. Ett fredsavtal är fortfarande inom räckhåll.
Splittring
och isolering
	Den direkta orsaken till sammanbrottet i onsdags är att muslimerna inte godkände alla delar i fredsplanen, utan kom med ytterligare krav på territorium. Muslimerna har i och med detta stämplats, som opålitliga och kompromisslösa.
	Detta är en bild som de andra två parterna varit ivriga att exponera för omvärlden i syfte att ytterligare undergräva muslimernas förhandlingsposition.
	På detta sätt bygger de upp onödiga spänningar inför kommande förhandlingar. Vid en närmare titt på fredsplanen framstår inte muslimernas anspråk som orimliga, tvärtom. Det liggande fredsförslaget splittrar och isolerar muslimerna i en hotfull omgivning, vilket är oacceptabelt.
Muslimsk korridor
till Adriatiska havet
	Planen innebär att Bosnien delas upp i tre delar, där bosniska serber, muslimer och kroater får var sin del. Dessa delar ska sedan lyda under en svag centralmakt, där de tre etniska grupperna finns representerade. Serberna får 52 procent, muslimerna 30 procent och kroaterna får 17 procent av territoriet. Huvudstaden Sarajevo ställs under FN:s kontroll under två år.
	Fredsmäklarna, EG:s David Owen och FN:s Thorvald Stoltenberg, gav parterna tio dagar på sig att tänka över detta förslag. Serber och kroater accepterade men inte muslimerna. Problemet är att muslimerna vill ha en landkorridor till Adriatiska havet.
	Men enligt fredsplanen ska muslimerna endast få tillgång till den bosnisk-kroatiska väg, som leder till den kroatiska hamnstaden Ploce. Utan att ha kontroll över denna förbindelse blir muslimerna beroende av kroaternas godtycke, vilket skapar en enorm konfliktpotential i framtiden. Ingen av parterna är betjänta av en sådan lösning.
Enhetligt territorium
är ett elemetärt krav
	Situationen kan liknas vid det forna Västberlins isolering i före detta Östtyskland, där den viktiga landvägen från Västberlin till Västtyskland kontrollerades av östtysk militär. Berlinblockaden 1948-49 visade att förhållandet var en maktfaktor i händerna på den östtyska ledningen, som den inte var sen att utnyttja.
	På samma sätt kommer förbindelsen till Ploce att bli en maktfaktor för kroaterna.
	En tillfredsställande fredslösning måste ge muslimerna bra land- och vattenförbindelser med omvärlden. Dessutom måste varje part få ett sammanhängande territorium under egen kontroll. Detta är elementära krav på en bestående fredslösning.
	Fredslösningen innehåller inte dessa inslag för muslimernas del. Därför reser de krav på att få en landkorridor till de isolerade enklaverna i östra Bosnien runt staden Bihac samt landområden, som knyter ihop städerna Gorazde och Zepa.med det övriga muslimska territoriet.
	Om de övriga parterna är angelägna om att få ett fredsavtal, som håller längre än en vecka är det nödvändigt att tillmötesgå muslimernas krav på sammanhängande territorium och förbindelse med Adriatiska havet.
	Sedan går det alltid att diskutera storleken på dessa landområden.
Bildtext
Muslimerna har underkänt fredsmäklarnas förslag till fredslösning i Bosnien-Hercegovina med hänvisning till att den inte ger dem ett sammanhängande territorium och att de inte får kontroll över förbindelsen med Adriatiska havet. Kritiken är befogad.



fjärdeledare 940511

Rebell (m) startar eget

	Den moderate EU-motståndaren, riksdagsman Björn von der Esch, startar eget. Han tänker ställa upp med en tvärpolitisk riksdagslista för EU-motståndare i Sörmland. Om listan får tolv procent i Sörmland tar den ett så kallat valkretsmandat. Om listan får ytterligare några procent tar den två mandat.
	I Sörmland och flera andra valkretsar har centerpartistiska, socialdemokratiska, kristdemokratiska, liberala och moderata EU-motståndare inget alternativ i riksdagsvalet, om de inte ska rösta på kommunister eller miljöpartister. I många valkretsar har centern alternativa listor med EU-motståndare, dock inte i Sörmland.
	Om Björn von der Esch får ihop en tvärpolitisk lista i Sörmland kan den bli ett attraktivt alternativ för alla EU-motståndare som inte är eller vill bli v- eller mp-väljare.
	En sådan tvärpolitisk lista kan också locka till efterföljd i andra valkretsar. Med tanke på att riksdagen till nära 95 procent består av EU-anhängare och väljarna till 55 procent består av EU-motståndare, enligt helgens mätning från IMU-Testologen, kan alternativa listor för EU-motståndare förändra det politiska landskapet i valet.







Redovisa löner
och fallskärmar!

	Stig Malm avgick som LO-ordförande sedan alla vänt sig mot honom: fotfolket inom LO, fackklubbarna inom LO-förbunden, LO-distrikten, socialdemokratiska partiledningen och till slut också de stora LO-förbunden.
	Han föll på eget grepp, inte som en följd av någon hetsjakt.
	När Stig Malm såg att slaget var förlorat, gjorde han som Pehr G Gyllenhammar: avgick med omedelbar verkan.
	Malm och Gyllenhammar har en del gemensamt: De brister i ödmjukhet och har haft dålig direktkontakt med fältet, vilket är en nödvändighet för den som vill vara framgångsrik ledare i en stor svensk eller nordisk organisation.
Malm föll av samma
skäl som Ove Rainer
	Stig Malm föll på bristande moral och omdöme. Han föll på att han predikade en sak men gjorde något annat.
	Dubbelmoral drabbar moraliserade personer, organisationer och partier hårdare än andra. Det har socialdemokrater fått erfara före Stig Malm.
	För tio år sedan blev en annan känd socialdemokrat tvungen att avgå. Ove Rainer avgick 1983 som justitieminister sedan han gjort privatekonomiska transaktioner för att minska sin skatt. Skatteaffären var inte olaglig men omoralisk enligt arbetarrörelsens och många medborgares värderingar.
	Malm och Rainer föll på att de gjorde moraliska övertramp och missbedömde effekterna av dessa steg.
Avgången aktualiserar
moral och fallskärmsavtal
	Stig Malms avgång aktualiserar två frågor: moral och fallskärmsavtal.
	Åttotalets börsyra och klippekonomi löste upp moralbegrepp företagsvärld och samhälle. Hederligt arbete och långsiktigt byggande fick ge vika för ohederlighet, spekulativa affärer och kortsiktigt klippande.
	Börsyra och moralupplösning bidrog starkt till att ge svenska chefer himmelska löner och skyhöga avgångsvederlag. Medierna myntade begreppet "fallskärmsavtal" för att fånga in excesser kopplade till avsked och uppsägning.
	Många direktörer och arbetande styrelseordförande fick under åttiotalet både kraftig löneökning och fallskärmsavtal i form av generösa pensionsvillkor och enorma avgångsvederlag.
	Till detta kom i slutet av åttiotalet stora inkomstskattesänkningar för högavlönade.
	Näringslivets chefer fick på några år kraftigt höjda nettolöner och andra löneförmåner plus fallskärmsavtal. Det hade möjligen varit rimligt att ge dem antingen eller men inte både och.
Redovisa chefers löner
och fallskärmsavtal
	I USA råder, till skillnad från Sverige, stor öppenhet om toppchefers löner, förmåner, pensionsvillkor och avgångsvederlag.
	Nu finns förslag i Sverige på att börsnoterade företag ska redovisa löner, förmåner och fallskärmsavtal för dem i ledningen. Det är bra men räcker inte.
	Vi behöver en redovisning av förmåner på bred front.
	Det är rimligt att alla medelstora och stora aktiebolag, handelsbolag, ekonomiska och ideella föreningar blir skyldiga att redovisa anställningskontrakten för toppchefer och ordförande. Samma sak måste gälla för cheferna inom stat och kommun.
	Ett argument mot en sådan redovisning är att den inkräktar på integriteten. Det är sant, men det gör också annat som vi accepterar, till exempel enskildas inkomst-, förmögenhets- och skatteuppgifter samt delvis företagens årsredovisningar. Öppenheten har nackdelar med fördelarna överväger.
	Men ökad öppenhet om chefers löner, förmåner och fallskärmar får vi förhoppningsvis ökad moral och ärlighet. Etik, moral och ärlighet är bristvaror, som vi behöver mer av i Sverige.



andraledare 931126

Regeringen bör upphäva beslutet

	Polismyndigheten i Stockholm har fattat ett unikt och oklokt beslut inför Karl XII:s dödsdag den 30 november. Med hänvisning till plikten att skydda medborgarna mot skada har polisen förbjudit alla demonstrationer i Stockholm denna dag.
	Sverigedemokraterna och Koalitionen mot rasism har tidigare fått tillstånd att demonstrera på den forne regentens dödsdag. De båda grupperna skulle hållas åtskilda. Sverigedemokraterna skulle få hålla till på Medborgarplatsen och anti-rasisterna var hänvisade till Norra Bantorget.
	Men efter det att polisen hittat ett flertal kraftiga sprängladdningar bland demonstranter den 6 november i år har man tagit det överraskande beslutet att sätta grundlagen ur spel och förbjuda alla demonstrationer.
	Beslutet strider mot den i grundlagen fastlagda demonstrationsfriheten, som är en viktig säkerhetsventil i en fungerande demokrati. Även om det kan bli våldssamheter måste demonstranterna öppet få ge uttryck för sina åsikter.
	En inskränkning av demonstrationsfriheten bygger på godtyckliga bedömningar, som inte hör hemma i en demokrati. Vem ska i så fall stå för denna bedömning och var går gränsen för vad som får tillåtas föregå en demontration? En fråga som förblir utan svar.
	Regeringen bör upphäva Stockholmspolisens beslut. Kravet på att demonstranter och motdemonstranter hålls åtskilda bör dock stå kvar.






Rekordval för
Danmarks EU-
motståndare

	EU-motståndarna gick starkt fram i valet av EU-parlament i Danmark. I skuggan av EU-anhängarnas framgång i Österrike skördade unionsmotståndarna i Danmark sin största valseger någonsin.
	Samtidigt som unionsmotståndarna gjorde ett bra val, blev valet en katastrof för de ivrigaste unionsanhängarna i Danmark.
Stärkt EU-motstånd
	Det finns två valsedlar för EU-motståndarna i danska EU-val, Folkebevaegelsen mod EF-unionen och Junibevaegelsen. Dessa tvärpolitiska listor ställer inte upp i val till folketinget, utan bara i val till Europaparlamentet (EU-parlamentet).
	I årets val fick Folkebevaegelsen och Junibevaegelsen tillsammans 25,5 procent (+6,6) och 4 mandat (oförändrat). Det är dubbelt så mycket som Gallup-mätningen gav dem i slutet av maj och 35 procent mer än EU-motståndarna fick i 1989 års val.
	I parlamentsvalet för fem år sedan samlade Folkebevaegelsen allt EG/EU-motstånd. För knappt två år sedan splittrades rörelsen, men det har inte försvagat EU-motståndet i Danmark. I år fick Folkebevaegelsen 10,3 procent (-8,6) och 2 mandat (-2). Nykomlingen Junibevaegelsen fick 15,2 procent och 2 mandat (+2) och var mycket nära att ta ett tredje mandat.
Fler EU-kritiker
	Vid sidan av de renodlade EU-motståndarlistorna finns det unionskritiska Socialistisk folkeparti. SF höll ställningarna med 8,6 procent (-0,5) och 1 mandat (oförändrat). Allt tyder på att SF tappade många röster till de två EU-motståndarlistorna, men att partiet tog EU-kritiska röster från socialdemokraterna.
	SF:s väljare markerade tydligt sitt missnöje med SF:s ja till Maastrichtfördraget i den andra danska folkomröstningen genom att byta ut den unionsivriga parlamentsledamoten John Iversen mot en tydlig unionskritiker.
	Socialliberala Radikale venstre var mer unionskritisk i valet än det brukar vara i verkligheten. EU-kritik parad med en känd toppkandidat, Lone Dybkjaer, gjorde partiet till en valvinnare med 8,5 procent av rösterna (+5,7) och 1 mandat (+1).
Färre federalister
	Danskarnas EU-negativa val märktes också i hur det gick för de EU-positiva partierna. De mest unionsivriga och federalistiska partierna, liberala Centrumdemokraterne och högerliberala Venstre, gjorde dåligt ifrån sig.
	Centrumdemokraterne förlorade sina två mandat och fick ynka 0,9 procent (-7,1).
	Venstre ökade visserligen till 19,0 procent (+2,4) och 4 mandat (+1). Det var dock långt under de cirka 25 procent, som opinionsmätningarna gav partiet några veckor före valet. Venstre betecknar också valet som ett nederlag.
	Intressant är att notera att Konservative folkeparti gjorde ett bra val med 17,7 procent (+4,4) och 3 mandat (+1). Det finns två förklaringar till detta. Dels hade partiet en populär toppkandidat, förre statsministern Poul Schluter. Dels betonade partiet, i polemik mot Venstre och CD, att det vill ha ett "fädernesländernas Europa" och inte ett federalt EU.
Katastrof för s
	EU-valets stora förlorare efter CD är Socialdemokratiet och två småpartier utan mandat i Europaparlamentet.
	De danska socialdemokraterna fick bara 15,8 procent (-7,5) och 3 mandat (-1). I en Gallup-mätning i slutet av maj fick de 31 procent.
	Många s-väljare, som röstade nej i EU-folkomröstningarna 1992 och 1993, följde i detta val upp gamla nej med ett nytt nej genom att rösta på SF, Junibevaegelsen eller Folkebevaegelsen. Väljarna protesterade också mot att socialdemokraterna blivit allt mer EU-vänligt.
	Nyliberala Fremskridtspartiet fick 2,9 procent (-2,4) och Kristelig folkeparti 1,1 procent (-1,6).

	Danskarna har valt EU-parlament fyra gånger. I årets val röstade de fram den mest EU-kritiska samlingen ledamöter någonsin, samtidigt som de valde bort EU-federalisterna.
	Dansk press talar om valet som unionsmotståndarnas val, som "en stoppkloss för 96" _ regeringskonferensen 1996 då EU ska ta nya steg mot mera union och EU-parlamentet spelar en nyckelroll.
	När EU-frågan bränner till nästa gång i Danmark, finns en starkare samling unionsmotståndare och unionskritiker i EU-parlamentet än tidigare. De kommer att göra sina stämmor hörda. Var så säker.

Jörgen Bengtson är HT:s chefredaktör.







Renodlad profil
stärker Volvo

	Vart rullar Volvo efter den avblåsta fusionen med Renault? Buden är många, men mycket talar för att företaget kommer att renodla fordonstillverkningen. Ett riktigt val.
Svanholm väljer
en klok strategi
	Den nyvalde ordföranden Bengt-Olov Svanholm, verkställande direktör i Asea Brown Boveri (ABB), har varit mycket försiktig att uttala sig om Volvos fortsatta framtid. Förklaringen är sannolikt att denna fråga fortfarande är infekterad av de starka känslor turbulensen kring fusionen gav upphov till.
	I ett sådant läge är det klokt att vara försiktig. Efter att den gamla Volvoledningen har gått finns det möjlighet att bryta med den dåliga traditionen att gå för hastigt fram med alltför dåligt förankrade framtidsplaner.
	Den nya styrelsen kommer under Svanholms ledning nu i ett halvår att arbeta för högtryck för att lägga fast företagets fortsatta färdriktning.
	Svanholm har emellertid gjort klart sin egen uppfattning på en mycket väsentlig punkt. Han anser att Volvo i fortsättningen ska koncentrera sig på tillverkning av fordon. Ett besked som lugnar både ägare och anställda under det närmaste halvåret av ovisshet.
Volvo behöver en
ordförande på heltid
	Den nya styrelsen består av idel kända och kompetenta namn från näringslivet. Volvos före detta verkställande direktör Håkan Frisingers återkomst i styrelserummen är välkommen. Han representerar ett gediget bilkunnande, vilket med säkerhet kommer att uppvärderas i företaget efter de bakslag som varit.
	Ett minus i sammanhanget är att Svanholm endast kommer att vara ordförande på halvtid eftersom han måste sköta sitt jobb på ABB. Volvo behöver en heltidsarbetande ordförande, med tid och möjlighet att koncentrera sig på de stora uppgifter som stundar.
	Bolagsstämman den 19 januari 1994, då den nya styrelsen formellt ska väljas, måste uppmärksamma detta problem. Renaults verkställande direktör, Louis Schweitzer stannar kvar i styrelsen, vilket är en viktigt signal, vilken måste tolkas som att Renault är mån om att fortsätta alliansen trots nederlaget med fusionen.
Volvo lastvagnar
rullar utan stödhjul
	Alliansen har hittills varit fruktbar för de båda företagen. De sammanslagna enheterna för forskning och utveckling, inköp, och design har sparat både tid och pengar i utveckling av nya bilmodeller.
	Samarbetet kommer också i fortsättningen att ge frukt samtidigt, som det inte hindrar något av företagen att inleda ett långtgående samarbete med andra bilföretag. Det är bra.
	Volvo har mycket att vinna på att utveckla sitt samarbete med japanska Mitsubishi, vilket har gjort klart att det vill ha ett långtgående samarbete med Volvo, men på lika villkor.
	När det gäller Volvos lastbilstillverkning finns det däremot inga starka argument för ett djupare samarbete med Renault. Volvos tillverkning av lastbilar har länge genererat ett kraftigt överskott och ligger i dag steget före de flesta lastbilstillverkare i världen.
Kraftsamla för
fordonstillverkning
	En rad experter utomlands har uttalat sig om Volvos framtida strategi. Johan Ewerlöf, Swiss bank i London, råder Volvo att sälja ut sina andelar i bland annat livsmedelsbolaget Branded Consumer Products (BCP) för att skaffa kapital till kärnverksamheterna.
	Han får stöd av bland annat Christian Diebitsch, Kleinwort Benson i London, som anser att Volvo även bör avveckla sitt engagemang i Pharmacia till förmån för kärnverksamheterna.
	Förhoppningsvis kommer Volvostyrelsen att lyssna på dessa experter. Det blåser nu nya vindar kring Volvo. Borta är det tänkande, som innebar att Volvo skulle gardera upp svackorna i biltillverkningen med överskott från andra verksamheter.
	Morgondagens ökade krav på forskning för ökad säkerhet och bättre miljö kommer att tvinga biltillverkarna att kraftsamla sina resurser till kärnverksamheten. Ur miljö- och säkerhetssynpunkt ligger Volvo mycket bra till i dag. Volvos framtid ligger i att skärpa denna profil för att bli världsledande.


bildtext
Den nyvalde ordföranden i Volvo, Bert-Olov Svanholm (vänstra bilden) kommer endast att arbeta halvtid, vilket lämnar alltför stort utrymme för Volvos VD, Sören Gyll, (högra bilden).





Resa på
dödens väg

	I söndags åkte jag på dödens väg mellan Söderhamn och Hudiksvall. Jag var en av många bilister som fastnade i köerna vid dödsolyckan på E 4:an. Återigen blir jag påmind om hur farlig denna väg är. Återigen blir jag arg på regering, riksdag och vägverk, som inte har gett oss en ny och säker väg.
	En av de första lokala ledare jag skrev som ny chefredaktör på HT för fem år sedan handlade om den olycksdrabbade E 4:an mellan Hudiksvall och Söderhamn. Jag skrev ledaren med en annan allvarlig olycka, som inträffade i början av november 1988, i minnet.
Livsfarlig väg
	När jag skrev om trafikolyckan 1988 hade enbart vägsträckan mellan Hudiksvall och Iggesund krävt 14 människors liv och 27 svårt skadade på knappt elva år. Sedan dess har denna vägsträcka och hela vägen mellan Hudiksvall och Söderhamn krävt nya tribut i döda och lemlästade.
	Efter olyckan för fem år sedan krävde jag, och andra med mig, att vägverket skulle tidigarelägga bygget av den nya E-4-an mellan Hudiksvall och Norrala.
	Ännu har inget avgörande hänt.
	Vägverket fortsätter att planera för ny sträckning av vägen mellan Hudiksvall och Söderhamn, vilket verket har gjort i årtionden.
Hur många måste dö?
	Alla som har kört E 4-an från Hudiksvall till Uppsala vet att den har låg standard och är som allra sämst mellan Hudiksvall och Norrala strax norr om Söderhamn.
	Vägen mellan Hudiksvall och Söderhamn är på sträckan Hudiksvall_Iggesund en trafiktyngd lokalväg och på hela sträckan till Söderhamn en stor genomfartsled för kusttrafiken mellan Norrland och södra Sverige.
	Vägen mellan Hudiksvall och Söderhamn finns med på vägverkets "dödslista" över Sveriges farligaste vägar.
	På sträckan Hudiksvall_ Norrala är trafiktempot, hastigheten och hetsen högre än vad vägen tål. Därför är också olyckorna många.
	Hur många måste dö eller bli lemlästade på E 4:an mellan Hudiksvall och Iggesund, innan regeringen, riksdagen, länsstyrelsen och vägverket tar sitt ansvar för att bygga en ny och trafiksäker väg?
Fortsatt vägbråk
	Trots att det är lågkonjunktur, vilket betyder högkonjunktur för vägbyggen, har ingen satt spaden i jorden för en ny väg från Hudiksvall till Norrala. Nu tvistar man om vilken typ av 110-väg det ska bli: motorväg eller väg med 13 meter bred vägbana.
	Politiker och näringsliv i kustkommunerna trycker på för att få motorväg från Stockholm till Sundsvall.
	Detta har fått vägverket att planera för motorväg från Gävle till Sundsvall, trots att trafikvolymerna inte alls motiverar motorväg. I en första omgång vill vägverket bygga motorväg på sträckan Norrala_Enånger.
	Enligt vägverkets publikation "Trafikleder på landsbygd" (TV 124) ska det passera minst 15 000 bilar per dygn, för att det ens ska vara motiverat att utreda behovet av motorväg.
	Den mest trafikerade vägsträckan i Hälsingland norr om Söderhamn _ Hudiksvall_Iggesund _ når upp till två tredjedelar av den trafikvolymen. På sträckan Norrala_Enånger rullar det bara 4 600 fordon per dygn.
Bygg 13-metersväg
	Trafikvolymen motiverar alltså inte motorväg, kostnaderna gör det inte heller. En motorväg Norrala_Enånger kostar 446 miljoner kronor, en 13-metersväg 290 miljoner.
	Motorvägen blir alltså drygt 50 procent dyrare. Det betyder mindre pengar till andra vägar, till exempel Enånger_Hudiksvall.
	En motorväg skulle förbättra trafiksäkerheten. Men det går att få i stort sett samma trafiksäkerhetsvinst med en 13-metersväg, i synnerhet om den får planfria korsningar.
	Vad vi vägtrafikanter på E 4:an i Hälsingland behöver är en ny E 4. Eftersom väganslaget är en begränsad resurs, är det bättre att lägga "motorvägspengarna" Norrala_Enånger på att snabbt få en ny 13-metersväg hela vägen från Norrala till Hudiksvall.
	Om den blir av "ljungbymodell" med kantmarkeringar långt ut, blir det en väg där två bilar kan ligga i bredd utan att köra över mittlinjen. Erfarenheterna från denna typ av väg _ E 4:an mellan Hamrånge och Gävle har den här utformningen _ är goda.
	Efter ännu en tragedi på dödens väg mellan Söderhamn och Hudik, nu med fem döda, måste vägverket och ansvariga politiker se till att vi snabbt får en ny väg. Sätt spaden i jorden!

Jörgen Bengtson är HT:s chefredaktör.





Resoluta åtgärder
i väntan på jobben

	Året som gick lämnar ett hårresande facit efter sig när det gäller arbetslösheten. Arbetsmarknadsstyrelsens (AMS) summering av 1993 visar att arbetslösheten aldrig varit större.
Ekonomin vänder
men jobben dröjer
	Vid årsskiftet var inte mindre än 390 000 personer öppet arbetslösa, vilket är 9,1 procent av arbetskraften. Antalet öppet arbetslösa har jämfört med förra årsskiftet ökat med 75 000 personer!
	De signaler som pekar på en vändning i ekonomin, främst i exportsektorn, är inte mycket till tröst i dagens läge. Uppgången kommer förvisso att generera arbetstillfällen, men med större fördröjning och svagare styrka än kommandooptimisterna på finansdepartementet spår.
	Under tiden gäller det att lyssna på AMS-chefen Göte Bernhardsson och satsa kraftigt på arbetsmarknadspolitiska åtgärder för att minska antalet öppet arbetslösa.
	Det går att minska inströmningen till den permanenta arbetslöshetens kylslagna väntrum.
Ungdomspraktiken
var en succeåtgärd
	Sambandet mellan långtidsarbetslöshet och minskade möjligheter till återinträde på arbetsmarknaden är starkt och väl dokumenterat. Därför är det viktigt att mobilisera krafterna till de långtidsarbetslösa.
	Bland ungdomar mellan 18 och 24 år är läget lika allvarligt. Närmare 93 000 ungdomar i denna åldersgrupp var öppet arbetslösa, det gör 11,6 procents arbetslöshet i denna kategori.
	Siffran hade varit betydligt större utan ungdomspraktiken, som vid årsskiftet sysselsatte hela 81 000 ungdomar. I fortsättningen kommer denna succeåtgärd att kosta företagen pengar. Första halvåret kostar det 1 000 kronor per praktikant och månad, därefter stiger denna kostnad till 3 000 kronor.
	En mindre lyckad åtgärd som kan innebära att många företag väljer att lägga på några timmar på befintlig personal istället för att ge några ungdomar chansen.
	Timrå kommun har uppmärksammat detta och erbjuder sig i fortsättningen att betala dessa kostnader för företagen, med hänvisning till att allmänheten är beredd att betala för att hjälpa ungdomar ut i arbetslivet.
	En klart försvarbar åtgärd.
Hårdsatsa på
arbetslinjen
	Kronans fall i november 1992 har skjutit iväg den svenska exportindustrin i riktning mot en rekordhög vinstnivå 1994, enligt en färsk rapport från Svenska arbetsgivareföreningen (SAF). Som ett resultat av denna utveckling spår rapporten en halvering av arbetslösheten fram till år 2000.
	Men detta förutsätter att vinsterna går till investeringar. Innan detta drömscenario kommer, enligt samma källa, arbetslösheten att nå toppnivåer på mellan 14 och 16 procent 1994-96.
	Sveriges svåra position är tidsförskjuten framåt på grund av det hårdnackade försvaret av den fasta kronkusren 1992. Dåvarande riksbankchefen Bengt Dennis tog då med ivrigt flankstöd av finansministern Anne Wibble och Carl Bildt terräng på minussidan i den balansräkning AMS nyligen presenterat.
	Sverige upplever ett tidigare okänt fenomen. Samtidigt som de flesta parametrar i exportindustrin är på väg att slå taket ser arbetslösheten ut att öka. Regeringen måste lära sig den nya situationen, lyssna på Bernhardsson och satsa mycket hårdare på arbetslinjen i väntan på att de riktiga jobben kommer.


Bildtext
Arbetsmarknadsstyrelsen (AMS) pekar ut 1993 som det värsta året någonsin när det gäller arbetslösheten. AMS-chefen Göte Bernhardsson kräver resoluta åtgärder och hävdar att arbetslösheten kan halveras.




andraledare 930916

Retorik på s-kongressen

	Partiordförande Ingvar Carlsson gjorde tydliga markeringar mot rasism och främlingsfientlighet, när han öppnade socialdemokraternas 32:a partikongress i Göteborg på onsdagen. Det var bra, men i övrigt var talet mest fyllt av trist valretorik.
	Det var bättre förr, var Ingvar Carlssons budskap till kongressen.
	För tre år sedan var arbetslösheten tre procent och budgetunderskottet 30 miljarder kronor. Under regeringen Bildt har det gått utför, menade han.
	Vad Ingvar Carlsson inte berör är att den ekonomiska tillbakagången startade under socialdemokraternas tid vid makten. Arbetslösheten och budgetunderskottet hade börjat öka kraftigt för tre år sedan. Till stor del var det ett resultat av en vansinnig socialdemokratisk avreglerings- och stimulanspolitik.
	Ingvar Carlsson berör inte heller hur en s-regering ska vända den ekonomiska utvecklingen.
	Socialdemokraterna noterar höga opinionssiffror. De är säkra på återkomst i Rosenbad efter valet 1994. Socialdemokraternas sympatisörer har mycket stora förväntningar på en socialdemokratiskt ledd regering.
	Ingvar Carlsson skriver frikostigt ut växlar på flera jobb och bättre statsfinanser. När det är dags att lösa in dessa växlar, kommer han att få stora problem. Då kommer han att sakna täckning för dem och få en svekdebatt som kommer lika säkert som ett essbrev på posten.





Revolution
på italienska

	Aldrig i de europeiska demokratiernas moderna historia har ett val skakat om ett land som söndagens kommunalval i Italien. Valet raderade ut den politiska mitten och lämnar fältet fritt för fascister, kommunister och separatister i stora delar av Italien.
	Premiärminister Carlo Azeglio Ciampis kristdemokratiskt dominerade övergångsregering har egen majoritet i parlamentets underhus, deputerandekammaren, vald så sent som 1992.
	I helgens val gjorde väljarna tummer ner för de fyra skandalomsusade regeringspartierna. De fick bara cirka 15 procent av rösterna!
Kristdemokrater och
socialister förintade
	Italiens största parti, Kristdemokratiska partiet (DC), och än mer det tredje största partiet, Italienska socialistpartiet (PSI), blev nära nog förintade i valet.
	Kristdemokraterna och Socialistpartiet är mer än några andra partier förknippade med korruption, maffia och bossvälde. I söndagens sade väljarna adjö till denna politik. För första gången i modern tid kommer kristdemokraterna inte att ha makten i en enda italiensk storstad.
	I avvaktan på något nytt lade väljarna rösterna på partier som företräder gamla ideologier, fascism (MSI-DN) och kommunism (PDS och PRC), samt på nya regionala mittenpartier, självstyrelsepartiet/separatistpartiet Nordliga förbundet (Lega Nord) i norr och antimaffiapartiet Nätverket (La Rete) i söder.
Bara ett gammalt parti
överlevde väljarrevolten
	Valet delade Italien i fyra delar.
	I norra Italien blev Nordliga förbundet störst. Det befäste sin starka ställning från parlamentsvalet 1992.
	I mellersta Italien är vänstern stark. "Vänster" är ett vitt begrepp, som rymmer reformkommunistiska och socialistiska Demokratiska vänsterpartiet (PDS), Kommunistiska pånyttfödelsepartiet (PRC), Gröna listan (LV) och delvis Nätverket. Vänstern är valets stora vinnare. Dess kandidater är favoriter till borgmästarposten i Rom, Neapel, Genua, Venedig och Trieste.
	I södra Italien är nyfascistiska Italienska sociala rörelsen_Nationella högern (MSI-DN) störst. MSI blev största parti i bland annat Rom och Neapel men står till skillnad från PDS utan allierade i den andra valomgången den 5 december.
	I sydvästra Italien har Nätverket ersatt DC som dominerande parti. La Rentes ledare, Leoluca Orlando, är mycket populär. Han vann överlägset borgmästarvalet i Palermo på Sicilien.
	Efter valet finns det bara ett stort parti med rikstäckning, organisatorisk styrka och rötter i den gamla partistrukturen: PDS.
Italien har fått en
helt ny politisk karta
	Många frågar sig om fascister och kommunister kommer att ta över Italien?
	Nej, knappast.
	MSI:s frammarsch är visserligen oroande, men den går till stor del att förklara med att MSI fyller det omedelbara vakuumet efter kristdemokraterna.
	PDS är mer av socialist- än kommunistparti och alltså inget hot mot demokratin.
	Kommunalvalet har gett Italien en ny politisk karta. Den är bra att ha för att ta ut kursen i parlamentsvalet, som troligen kommer 1994. Det blir en rysare, en ny revolution på italienska.
	Allt kan hända, i synnerhet som Italien då inför ett helt nytt valsystem, majoritetsval i enmansvalkretsar av brittisk modell.
	Det kan bli revolution eller reaktion, samling eller söndring.
	Ett är säkert. Parlamentet blir sig inte likt. Partierna som styrt Italien under nästan hela efterkrigstiden har gjort sitt. Nya partier och personer står beredda att ta över.
	Förhoppningsvis får parlamentet, genom det nya valsystemet, en sådan sammansättning att Italien kan få den handlingskraftiga och stabila regering landet så väl behöver.

bildtext:
Sedan två år skakar en gigantisk korruptionsskandal Italien och inte minst de partier som styrt Italien efter andra världskriget. I söndagens kommunalval straffade väljarna de mest korrumperade partierna, Kristdemokraterna och Socialistpartiet.





Rika barn
lära bäst

	Utbildningsminister Per Unckel har ihärdigt tillbakavisat alla anklagelser om att regeringens utbildningspolitik skulle öka den sociala snedrekryteringen till högre utbildning.
	Nu har en utredning i ämnet visat att regeringens utbildningspolitik inte på något sätt tenderar att minska den sociala snedrekryteringen, tvärtom.
Motverka
differentiering
	Med social snedrekrytering menas att barn som har högutbildade föräldrar med god ekonomi i avsevärt högre grad än barn från hem med lågutbildade föräldrar och krasslig ekonomi söker vidare till universitet och högskola.
	Utredningen kallad "Ursprung och utbildning" visar med stor tydlighet att det bästa sättet att minska den sociala snedrekryteringen är att på alla nivåer motverka differentiering av eleverna.
	Resultatet är en kalldusch för utbildningsdepartementet med Per Unckel och Beatrice Ask i spetsen, vilka varit hårda pådrivare för en ökad differentiering på alla utbildningsnivåer. Frågan är vad de kommer att göra med denna utredning.
	Risken är överhängande att utredningen slutar i en pärm längst in i Unckels arkiv.
Bestående social
snedrekrytering
	Utredningen tillsattes 1991 av dåvarande utbildningsminister Bengt Göransson. Uppgiften var att utreda orsaker till den sociala snedrekryteringen till högre utbildning samt föreslå åtgärder för att på bästa sätt motverka detta fenomen.
	Ett av resultaten visar att bland barn till högre tjänstemän fortsätter 45 procent till traditionella universitetsstudier och 55 procent går vidare till högskolestudier.
	Motsvarande siffror för barn till okvalificerade arbetare var sju respektive 13 procent. Siffrorna talar sitt tydliga språk, den sociala snedrekryteringen består. De bakgrundsfaktorer som är styrande vid utbildningsval delar utredningen in i tre kategorier.
	Den sociala klasstillhörigheten, utbildningsnivån i hemmet och uppväxtfamiljens ekonomiska situation är tre samverkande faktorer, där utbildningsnivån i hemmet har klart störst betydelse.
För att minska de snedvridande effekterna av dessa faktorer ger utredningen förslag på åtgärder, som i princip på varje punkt kolliderar med regeringens utbildningspolitiska ideer.
Fler utbildningsplatser
minskar snedvridningen
	Istället för att införa skolpeng och friskolor enligt regeringens modell förordar utredningen tvärtom en odifferentierad skolgång så långt möjligt. Vidare bör principen om likvärdighet mellan skolor upprätthållas för att inte föräldrarnas val av bostadsort eller bostadsområde ska påverka barnens utbildningschanser, påpekar utredningen.
	Likvärdighet garanterar naturligtvis också en maximal rekryteringsbas till högre studier. Men för att detta ska ge något märkbart resultat måste det kombineras med en kraftig ökning av antalet platser på högskola- och universitet, framgår det vidare i utredningen. På detta sätt kan Sverige ta tillvara fler förmågor.
	Tyvärr har Unckel och Ask hittills vägrat att inse detta. Kommer de nu att ha det politiska modet att släppa sina käpphästar och böja sig för bättre vetande?


bildtext
Kommer utbildningsminister Per Unckel (bilden) att ha det politiska modet att öppet ventilera utredningen om social snedrekrytering till högre utbildning?



tredjeledare 940607

Riktigt höja kommunlrådslönerna

	Kommunalråden i Hudiksvall är underbetalda. Det är ett faktum. Den som inte tror oss kan jämföra kommunalrådens arvoden i Hudiksvall med vad kommunalråd har i andra medelstora kommuner.
	Därför är det rimligt att höja kommunalrådslönerna. De är också riktigt att de nya lönerna, som är basbeloppsbaserade, träder i kraft först nästa år i och med en ny mandatperiod.
	Kommunfullmäktige bör inte under löpande mandatperiod införa nya principer för kommunalrådens arvoden. Det bör väljarna få chans att reagera på i val. Vi ser inget skäl att säga nej till kommunalrådens lönelyft. Nästa år får de höjningen de skulle ha haft för länge sedan, om liggande förslag blir verklighet.
	






Riktigt med
pappamånad

	Familjepolitikens pusselbitar har kommit på plats.
	Först kom vårdnadsersättningen (vårdnadsbidraget), som ökar valfriheten och rättvisan i barnomsorgen.
	Sedan kom pappamånaden, som ökar jämställdheten, och den sänkta ersättningsnivån i föräldraförsäkringen, som delvis finansierar vårdnadsersättningen.
Ingen enighet om
nya familjepolitiken
	Regeringen Bildt har fört en bra familjepolitisk reform i hamn, men den får kritik från många håll.
	Socialdemokraterna, vänsterpartiet samt delar av ny demokrati och folkpartiet liberalerna är mot vårdnadsersättningen, även om folkpartiet röstade för den i riksdagen.
	Moderata samlingspartiet, centerpartiet och kristdemokratiska samhällspartiet hade helst velat slippa pappamånaden, liksom nära nog halva folkpartiets landsmöte 1993. Alla regeringspartier röstade dock lojalt för detta fp-inspirerade förslag i riksdagen.
	Socialdemokraterna och vänsterpartiet är mot sänkningen av ersättningsnivån i föräldraförsäkringen från 90 procent till 80 procent av lönen för tio av tolv månader (en mamma- respektive pappamånad ligger kvar på 90-procentsnivån).
	Det råder alltså ingen enighet om den nya familjepolitiken, inte ens i regeringen.
Vårdnadsbidrag
och pappamånad bra
	Vi tillhör den lilla skaran av opinionsbildare, som lika mycket försvarar vårdnadsersättning som pappamånad och sänkt föräldrapenning.
	Vårdnadsbidrag och pappamånad speglar ett samhälle, som sätter barnen i centrum och vill ge båda föräldrarna större möjlighet att vara tillsammans med sina små barn.
	Sänkt ersättningsnivå i föräldraförsäkringen speglar en ekonomisk verklighet, där underskottet i statsbudgeten och stigande statsskuld är på väg att bli farliga gökungar i välfärdsboet. Därför måste vi sänka ersättningnivåerna i välfärdssystemen, åtminstone tills statsfinanserna är sanerade.
	Frågan om en obligatorisk pappamånad i föräldraförsäkringen är kontroversiell. Här kolliderar nämligen ideologiska principer om jämställdhet med valfrihet. Minskad valfrihet är ett pris man får betala, för att stimulera fler pappor att stanna hemma med sina barn och uppnå bättre jämställdhet.
Pappamånad ger
fäderna ökad roll
	En månad av föräldraförsäkringen blir nu reserverad för pappan, ungefär som de två veckor (tio dagar) som pappan har rätt att ta ut i samband med barnets födelse. Om han inte tar ut pappamånaden fryser den inne, precis som dagens pappaveckor.
	Föräldraförsäkringen har gjort Sverige till föregångsland, men det är få fäder som utnyttjar möjligheten att stanna hemma med barnen. I dag tar papporna ut knappt en tiondel av föräldrapenningen. Åttiofem procent av papporna tar dock ut de två pappaveckorna vid barnets födelse.
	En pappamånad ger pappor råg i ryggen att ta ut minst en månad av föräldraledigheten utöver de två pappaveckorna.
	En pappamånad gör det legitimt för pappor att ta hand om barn, även på arbetsplatser där arbetsgivare och arbetskamrater lägger hinder i vägen. En pappamånad är praktisk jämställdhet.
	Vi tror att denna pappamånad med tiden kommer att bli lika accepterad och självklar som pappaveckorna vid barnets födelse.

bildtext:
Kombinationen vårdnadsbidrag och pappamånad gör, tillsammans med föräldraförsäkringen i övrigt, Sverige till än mer av föregångsland. Pappamånaden är kontroversiell i dag med bör med tiden bli lika självklar som pappaveckorna vid barns födelse.



andraledare 940609

Riktigt med regionparlament

	Moderata samlingspartiet vill avveckla de folkvalda landstingen, övriga partier vill utveckla dem. Visionen av landstingen i framtiden varierar mellan dessa partier. Men de är överens om att låta ett nytt folkvalt organ på regional nivå _ Landstingsförbundet kallar det "regionförbund" _ ta över landstingens och länsstyrelsernas funktioner.
	Landstingsförbundets pågående kongress uttalade sig på onsdagen för detta. Alla utom moderaterna ser framför sig en ny regionindelning i Sverige, som följer naturliga, näringsgeografiska gränser snarare än mer än 350 år gamla och i många fall förlegade länsgränser.
	En region kan, ibland med små gränsjusteringar, överensstämma med dagens landsting/län eller vara större enheter som exempelvis Skåne.
	Landstingsförbundets regionprogramgrupp har utarbetat en handlingsplan för en ny regionorganisation i Sverige. Landstingsförbundet vill minska statens roll på region- eller länsnivå till kontrollerande funktioner, så som skett i Danmark. Ekonomiska och demokratiska skäl talar för en ny regionorganisation med länsparlament, regionförbund, landsting eller vad man kallar den.
	De nya regionerna ska, precis som landstingen, vara folkvalda, ha beskattningsrätt och ta ansvar för vård och annat som i dag hör till landstingets ansvar. Landstingsförbundet vill förstärka regionernas ansvar för trafik, kultur och utbildning och föra över helt nya områden till regionerna, bland annat sysselsättning och miljövård.
	Det är bra att Landstingsförbundet konkret skissar på en ny regional struktur. Det vore ännu bättre om regeringen snabbt gav de regioner, främst Skåne och Jämtland, som vill införa regionparlament möjlighet att göra detta. 







Riktigt prioritera
a-kassa åt alla

	Regeringen lägger planerade nedskärningar i arbetslöshetsförsäkringen på hyllan. Det blir alltså inte färre ersättningsdagar och kortare ersättningsperioder, vilket regeringen aviserade förra året.
Regeringen vill skära,
s, v och nyd sade nej
	Regeringen föreslog 1993 en allmän, obligatorisk arbetslöshetsförsäkring och försämringar i a-kasseersättningen. Regeringen ville bland annat begränsa a-kasseersättningen till två perioder om 300 respektive 150 ersättningsdagar. Sedan skulle den arbetslösa bli utförsäkrad och ett fall för socialtjänsten. Staten skulle vältra över nya kostnader på kommunerna.
	Riksdagen sänkte ersättningsnivån till 80 procent av lönen, införde en egenavgift på en procent av lönen 1994 och två procent 1995 samt godkände principen om en ny arbetslöshetsförsäkring.
	Övriga delar av regeringens förslag avslog riksdagsmajoriteten (s, v och nyd). Regeringen lovade att återkomma i ärendet under våren 1994.
	Nu blir det inte något av dessa försämringar, skriver Svenska Dagbladet.
Allmän, obligatorisk
arbetslöshetsförsäkring
	Det viktigaste i principförslaget _ en allmän, obligatorisk arbetslöshetsförsäkring _ vill regeringen, med arbetsmarknadsminister Börje Hörnlund (c) i spetsen, göra till verklighet.
	Regeringen funderar dessutom på att ge administrationsbidrag till de fackliga a-kassorna, eftersom den statliga a-kassan inte kommer att ta ut administrationsavgift, vilket fackens kassor gör.
	Regeringen vill visserligen fortfarande ändra arbetslöshetsförsäkringen, så att den stimulerar arbetslösa att söka nya arbeten. Men regeringen överlämnar frågan om omfattning och inriktning på dessa ändringar till en parlamentarisk utredning, som redan synar arbetsmarknadspolitikens roll.
Regeringen vrider
vapen ur händerna på s
	Regeringen gör rätt som struntar i att ytterligare försämra arbetslöshetsersättningen och prioriterar arbetet med att ge alla svenskar ett skydd mot arbetslöshet.
	På detta sätt vrider regeringen ett effektivt vapen ur händerna på socialdemokraterna _ försämringar för arbetslösa _ och ger regeringen ett offensivt vapen i kampen mot socialdemokraterna _ en allmän, obligatorisk arbetslöshetsförsäkring.
	Socialdemokraterna har accepterat sänkta ersättningsnivåer i a-kassesystemet. De har accepterat rejäla egenavgifter i socialförsäkringssystemet, om än inte den höjning av egenavgifterna till a-kassan som riksdagen beslutade om 1993.
	Ingvar Carlsson får svårt att gå emot regeringens förslag om en allmän, obligatorisk arbetslöshetsförsäkring. För vad regeringen föreslår är en viktig social reform, inte social nedrustning.
Offensiv satsning med
arbetslöshetsförsäkring
	Nära en tredjedel av de arbetslösa saknar ersättning från a-kassa. En femtedel får inte ens kontant arbetsmarknadsstöd (KAS).
	Så ser verkligheten ut, som socialdemokraterna blundar för. Behovet av en heltäckande arbetslöshetsförsäkring är uppenbar.
	En allmän, obligatorisk arbetslöshetsförsäkring är en viktig rättvisereform. Den täpper till en av de sista stora hålen i välfärdens sociala skyddsnät. Arbetstagarna får välja mellan att ansluta sig till en facklig a-kassa eller till en nyinrättad statlig a-kassa. Samtidigt höjs lägsta ersättning från 4 300 till 5 300 kronor per månad. Allt betalas solidariskt med höjda egenavgifter.
	Vi förstår om nyliberaler _ som inte vill ha obligatoriska socialförsäkringar för exempelvis arbetslöshet _ går emot förslaget.
	Vi har däremot svårt att se hur socialdemokraterna ska kunna skörda opinionsvinster på att gå emot en viktig social reform, en arbetslöshetsförsäkring åt alla.



andraledare 930927

Rimligt göra bilförmån dyrare

	Skärpt förmånsbeskattning av tjänstebilar, lovade en utredning tidigare i år. Det ser inte ut att bli så mycket av detta.
	I helgen sade skatteminister Bo Lundgren (m) att det inte blir någon hårdare beskattning av tjänstebilar. Det blir för krångligt och tidsödande att administrera det nya systemet, tycker många remissinstanser och Bo Lundgren.
	Senare denna vecka kommer skatteministern med ett förslag till förändrad förmånsbeskattning av tjänstebilar. Istället för att bli dyrare kan det nu bli billigare att ha tjänstebil!
	"Förslaget innebär att det inte blir dyrare att ha tjänstebil. Men det kan bli billigare", säger Bo Lundgren till Tidningarnas telegrambyrå.
	Det är tjänstebilsinnehavare som kör lite privat, som kommer billigare undan i framtiden, om Bo Lundgren får som han vill.
	Vi tycker det är tveksamt att göra tjänstebilen mera förmånlig i en tid, när stora medborgargrupper får sänkt standard. Gruppen tjänstebilsinnehavare har i allmänhet råd att dra in svångremmen mer än andra. Därför är det snarare höjd än sänkt förmånsbeskattning, som regeringen bör ta ställning till.
	Det kan finnas skäl att lätta beskattningen något för dem som kör korta sträckor privat, men det är rimligt att skärpa den totala beskattningen av tjänstebilar.


andraledare 931102

Rimligt skjuta upp Volvo-stämman

	Oklarheterna och osäkerheten kring Renaults köp av Volvo _ för det är ju vad affären handlar om _ ökar. Senast i raden av kritiker är en fackförening med tyngd i sammanhanget: Svenska industritjänstemannaförbundet (SIF).
	SIF vill skjuta upp Volvos extra bolagsstämma den 9 november en månad. SIF:s kanslichef Peter Nygårds, som också är styrelseledamot i två av Volvos största ägare, motiverar kravet med att det råder allt för stora oklarheter om hur avtalet kommer att fungera i praktiken.
	Han hävdar vidare att samarbetet med Renault har knakat i fogarna under de år Volvo och Renault har samarbetet. Likande rapporter har kommit från personer inom Volvo, som har sett hur Renault har gynnat det egna företaget och franska intressen på bekostnad av Volvo och svenska intressen. Detta är inte särskilt förvånande för den som känner fransk företags- och förvaltningskultur.
	Andra kritiker säger att Volvo har sålt sig för billigt _ franska experter talar om att Renault får Volvo gratis _ och utan att få rimliga garantier för inflytande i företaget Renault-Volvo RVA.
	Volvochefen Pehr G Gyllenhammar blir allt mer trängd. Det bästa är att avblåsa hela Renault-Volvo-affären, men det var också rimligt att uppskjuta Volvos bolagsstämma till den 7 december.





Rioplanen
i Hudiksvall

	En förutsättning för att de stora miljöproblemen i världen ska kunna lösas är att miljöarbetet fungerar på den lokala nivån. För att det ska fungera på den lokala nivån krävs att medborgarna deltar. Politikerna har en viktigt uppgift i att ge medborgarna goda förutsättningar att omsätta sitt miljömedvetande i handling.
	Bakom dessa slutsatser står biologen Eva Grundelius, som var huvudinslaget då Hudiksvalls kommunstyrelse på fredagen anordnade en miljökonferens för kommunens politiker och tjänstemän på Folkets Hus i Hudiksvall, i syftet att ta ett steg mot en lokal Agenda 21.
	Detta som en följd av världsmiljökonferensen Agenda 21 i Rio 1992, där 150 stater kom överens om en konkret handlingsplan för att angripa de globala miljöproblemen. Planen går under namnet Agenda 21.
	Fredagens miljökonferens förankrade ett nytt sätt att tänka, som sannolikt var främmande för flera av konferensdeltagarna och därmed är ett första stort steg taget.
En drastisk
attitydförändring
	Grundenius jobbar för tillfället åt Svenska kommunförbundets plan- och miljösektion. Hon har en gedigen arbetserfarenhet från både offentlig, privat och ideel verksamhet. Dessutom har hon jobbat på många olika nivåer, vilket har givit ett helhetsperspektiv på miljöproblemen, vilket är få förunnat.
	Kort beskrivet introducerar hon en ny spelplan för kommunen, bestående av tio punkter, som alla innehåller en drastisk attitydförändring i riktning mot ett uthålligt samhälle.
	En av punkterna angriper slentriantänkandet att det alltid är någon annan, som ska lösa problemen i samhället. Individen har kunnat frånsäga sig ansvaret för exempelvis avfallsproblemen. Attityden har delvis sin förklaring i människans naiva tro på de politiker, som i missriktad välvilja ville skapa institutioner för lösande av människans alla problem.
	På detta sätt har vi skapat problem, som kommer att ta lång tid att lösa. Men om alla deltar på lokal nivå till att börja med, då finns det fortfarande möjligheter att lösa problemen var Grundenius slutsats.
Människan är en
del av kretsloppet
	Även om tilltron till samhällets möjligheter att lösa problemen varit större i Sverige än i många andra länder äger Grundenius slutsatser generell giltighet. Det räcker inte med att få politiker och tjänstemän i de olika ländernas administrationer att tänka om.
	För att överhuvudtaget få till stånd några förändringar måste medborgarna bli medvetna om att dagens konsumtionssamhälle är på väg mot en ekologisk kollaps. Bara genom en sådan insikt och utbildning i kretsloppstänkande går det att vända den negativa utvecklingen i världen.
	Kretsloppstänkandet innebär att människan ska anpassa sitt liv efter naturens lagar, det vill säga det ekologiska kretsloppet. De naturresurser, som tas upp ur jorden måste också återföras till samma jord efter det av människan har använt dem.
	Nyckelorden är återvinning, återanvändning, resurshushållning och ekologisk balans.
Stimulera barnen
till miljöengagemang
	För att nå ett ekologiskt uthålligt samhälle är det emellertid viktigast att lära barnen de ekologiska sambanden och de gränser de sätter för människans materiella betingelser.
	Tommy Lantz, lärare på Lunds skola i Forsa, visade hur han och hans kollegor på skolan går tillväga för att stimulera eleverna till förståelse och respekt för naturens betydelse och funktion. Lärarna har bland annat fixat en så kallad skolskog, som eleverna får betrakta som sin egen skog, där de kan leka och lära av naturen.
	Hudiksvalls kommun har genom fredagens miljökonferens tagit ett första steg mot en lokal Agenda 21. Sedan kommer steg två, det viktigaste steget, att nå ut till medborgarna med budskapet.






Riskkapital
till Gävleborg

	Den ekonomiska krisen i Sverige har medfört en renässans i synen på småföretagens betydelse och möjligheter i framtiden. I dag vill alla riksdagspartier satsa på små och medelstora företag.
Attitydförändring
	Tidigare har de stora industriföretagen fått stå modell för satsningar på näringslivet. Detta har ställt de mindre företagen i skuggan av det politiska sökarljuset. På denna punkt har det skett en välkommen attitydförändring i partierna.
	Tyvärr har den inte fått fullt genomslag i praktiken. Småföretagen har fortfarande svårt att skaffa kapital för sina satsningar, vilket är en förutsättning för att överhuvud taget kunna kravla sig upp ur den djupa startgropen.
	Därför är det glädjande att två av länets riksdagsledamöter, Karin Starrin (c) och Lennart Rhodin (fp), har tagit upp detta problem i riksdagsmotioner.
Investmentbolag
	Karin Starrin påpekar i sin motion att ett av de främsta problemen är att befintligt riskkapital, som finns i bank- och finanssystemet, inte kommer de nya småföretagen till godo. Samma sak gäller de statliga stödformerna, enligt Starrin.
	Hon anser att en egenföretagare inte ska behöva sätta sin privata egendom som säkerhet för krediter, eftersom detta medför ett uppenbart socialt risktagande för företagaren.
	För att eliminera de största riskerna vill hon inrätta lokala investmentbolag. De skulle kunna garantera krediter, fungera som rådgivare och stöd till nyföretagare och kunna vara en länk mellan banker och företagare, menar Starrin.
	Förslaget är konstruktivt och angriper centrala problem vid nyföretagande. Många lovande ideer går förlorade på grund av brist på kapital, rådgivning och stöd. Dessa är synnerligen viktiga, när produkten ska ut på marknaden och bereder ofta företagaren större svårigheter än själva produktutvecklandet.
Norrlandsfonden
	Lennart Rhodin tar också upp riskkapitalförsörjningen. Han pekar på att riskkapital är en strategisk resurs i en politik för att främja tillväxt och nyföretagande, inte minst i inledningsskedet av produkt- och företagsutvecklingen.
	Norrlandsfonden har, enligt Rhodin, spelat en viktig roll som kompletterande finansiär, där långivningen är så pass säker att det är att likna vid ägarkapital. I dag omfattar Norrlandsfonden inte hela Norrland. Rhodin vill göra Norrlandsfonden komplett genom att tillföra Gävleborgs län.
	Det är ett rimligt förslag. Gävleborgs län är i allt väsentligt i samma situation som övriga norrlandslän.
Uppvärdera tjänster
	Rhodin tar även upp det sneda förhållandet mellan kreditgivning till tjänste- och tillverkningsföretag. Han vill slutgiltigt undanröja skillnaderna i statens behandling av dessa företagsgrenar.
	Tjänsteföretagen kommer i framtiden att stå för merparten av de nya jobben, skriver Rhodin. Det är riktigt. Därför är det nödvändigt att uppvärderar tjänsteföretagen.
	Industriföretagen har till skillnad från tjänsteföretagen större anläggningstillgångar i form av bland annat maskiner. Dessa blir säkerheter, som gör det lättare att låna pengar.
	Tjänsteföretagen har också problem i kontakten med de regionala utvecklingsfonderna. Där sätter man allt för ofta de tillverkande industriföretagen som normalmeter för vad som är utvecklingsbart.
	Rhodin och Starrin försöker med sina motioner att omsätta pratet om småföretag i handling. Nu återstår att se riksdagen handlar.

Reinhold Hellgren är ledarskribent på HT.




andraledare 940519

Rör inte barnbidraget!

	Vad händer med vårdnadsersättningen, frågar sig många efter onsdagens spektakel i riksdagen. Under pågående riksdagsdebatt om vårdnadsersättningen förhandlade regeringen febrilt med ny demokrati.
	Resultatet blev en kort återremiss till socialutskottet. Redan på fredag landar vårdnadsersättningen på riksdagens bord igen. Det återstår att se om något avgörande kommer att hända innan dess, som gör att ny demokrati röstar ja till regeringens vårdnadsbidrag.
	Regeringen lockar ny demokrati med en parlamentarisk utredning, där ny demokrati ska ingå, som ska följa upp effekterna av vårdnadsersättningen och de beslutade reformerna inom barnomsorgen och föräldraförsäkringen.
	Ny demokrati kräver besparingar inom barnomsorgssektorn för att gå med på en kostnadskrävande vårdnadsersättning. Ny demokrati har tidigare talat om att finansiera vårdnadsersättningen med behovsprövat barnbidrag, minskat eller slopat första barnbidrag eller försämrat flerbarnstillägg.
	Det är fullständigt oacceptabelt att behovspröva barnbidraget eller minska nivån på det första barnbidraget. Barnbidraget ska till viss del kompensera barnfamiljerna för den merkostnad som barn innebär. Barnbidraget är en viktig del i det generella välfärdssystemet.
	De försämringar som skett av barnbidraget _ först utebliven barnbidragshöjning och sedan försämrat flerbarnstillägg _ är smärtsamma nog.
	Om regeringen försämrar grunden för barnbidraget för att blidka ny demokrati och få dess stöd för att införa en vårdnadsersättning, lever regeringspartierna farligt.







Rött kort för
gröna dieseln

	När Sverige EU-anpassade beskattningen av diesel förra året, blev det problem. Den nya dieseloljan, som är grönfärgad för att skilja sig från fordonsdiesel, infördes i oktober.
	Den ger hälsoproblem, vilket ingen hade räknat med.
Grön färg ska skilja
diesel från diesel
	Oljeleverantörerna måste tillsätta ett färgmedel i dieselolja, för att det ska vara möjligt att se skillnad på lågbeskattad diesel (eldningsolja samt maskindiesel till traktorer, jord- och skogsbruksmaskiner) och högbeskattad diesel (fordonsdiesel).
	Tidigare löste staten detta problem på ett sätt, som inte gav utrymme för skattefusk: kilometerräknare i dieselfordon och skatt efter körd sträcka. Denna modell är dock inte förenlig med EU:s beskattningsprinciper, varför Sverige snabbt EU-anpassade sig.
	Eldningsolja, maskindiesel och fordonsdiesel är identiska produkter. Om inget skulle skilja dem åt, förutom priset, skulle mindre nogräknat folk tämligen riskfritt kunna fylla dieselfordon med billig eldningsolja eller maskindiesel.
	Därför har staten försett eldningsoljan och maskindieseln med märk- och färgämnen. Billig diesel _ grön olja _ ska inte gå att sälja som och använda istället för dyr diesel. Skillnaden i skatt på vanlig diesel och grön diesel är 1 625 kronor per kubikmeter.
Problem med hälsa
och värmepannor
	Under 1993 börjar rapporter om hälsoproblem med den gröna oljan att strömma in.
	Traktor- och skogsmaskinförare klagar på att den gröna oljan ger hudbesvär, sveda och illamående.
	Villaägare med oljeeldning klagar på att den gröna oljan får brännare att bäcka igen och pannor att stanna. En del villaägare rapporterar att de har blivit sjuka av den nya oljan.
	Problemen med den gröna oljan har blivit uppmärksammade i massmedier och riksdag. Riksdagsledamot Tage Påhlsson (c), Ånge, interpellerade både skatteministern och miljöministern i november förra året _ utan framgång. Sedan dess har mängder av människor, som kommit i kontakt med den gröna dieseloljan, slagit larm och krävt att färgmedlet måste bort.
Regeringen
utreder oljeproblem
	Skatteminister Bo Lundgren (m) har hittills reagerat kallsinnigt på larmrapporterna. Stora skattepengar står på spel.
	Problemen med oljan har dock fått regeringen att tillsätta en utredning.
	I tisdags beslutade regeringen dessutom att villaägare, som inte vill använda den gröna oljan för uppvärmning, ska kunna använda högbeskattad olja (fordonsdiesel) och i efterhand får skatten tillbaka. Det är en klok åtgärd, som dock inte löser de långsiktiga problemen med grön diesel.
Återinför
kilometerskatten
	Det finns två sätt att tackla problemen med den gröna dieseloljan: Ändra färgning och märkning eller ändra beskattning.
	Bäst vore att gå tillbaka till den gamla modellen med kilometerräknare i dieseldrivna fordon och skatt på körda kilometer. Då behöver staten inte färga eldningsolja och maskindiesel för att förhindra fusk, eftersom skatten utgår på körd sträcka och inte på köpt diesel.
	Näst bäst vore att slopa den gröna färgen eller införa någon annan märkning, som inte ger hälso- eller maskinproblem, lämpligen någon av de färger, som andra länder använder utan problem.

bildtext:
Den nya, gröna dieseloljan i traktorer, jord- och skogsbruksmaskiner samt i oljeeldade pannor ger hälso- och maskinproblem. Bäst vore om staten återinförde kilometerbeskattningen av dieseldrivna bilar, lastbilar och bussar, eftersom det gör en färgning av dieseln onödig.


tredjeledare 931112

S har svårt att räkna rätt

	I socialdemokraternas ekonomiska motion, som HT fick i måndags och kommenterade dagen efter, säger partiet att deras ekonomiska paket kostar 36,3 miljarder kronor. Rätt siffra ska vara 46 miljarder, säger nu socialdemokraterna, som hade "glömt" kostnaderna för sina arbetsmarknadspolitiska förslag.
	I tisdags kom en ny rättelse. Rätt siffra på sidan 35 i motionen ska vara 36 miljarder kronor, inte 28 miljarder som det står tryckt.
	Om socialdemokraternas nye ekonomiske talesman Göran Persson ska bli en ny Gunnar Sträng, måste han bli bättre på att räkna.
	Vi ser fram mot nya rättelser _ och en burk klister, så vi kan klistra in korrigeringarna i Göran Perssons förstlingsverk.





S saknar
trovärdighet

	Vad vilja socialdemokraterna?
	Denna klassiska fråga finns det skäl att ställa sig varje gång socialdemokraterna är i opposition och lägger ut texten i den ekonomiska politiken.
1993 var s "Slösa"
1994 är s "Spara"
	Förra året gick socialdemokraterna emot det mesta av regeringens besparingar. De ville öka statsutgifterna och så sent som i november förra året sänka mervärdesskatten från 25 till 20 procent för att stimulera konsumtionen.
	I det förslag till statsbudget som socialdemokraterna presenterade på tisdagen låter det helt annorlunda. Nu vill socialdemokraterna plötsligt spara mer än regeringen!
	Socialdemokraterna vill spara 5,9 miljarder kronor ytterligare, bland annat genom att sänka ersättningen i föräldraförsäkringen från 90 till 80 procent och slopa vårdnadsbidraget.
	I bara farten accepterar socialdemokraterna alla stora besparingar, som regeringen Bildt har infört eller föreslagit, till exempel försämringar i sjukförsäkring och a-kasseersättning, dyrare tandvård och läkemedel.
	1993 var socialdemokraternas politikens Slösa, nu är partiet politikens Spara.
Vilken trovärdighet har
den s-märkta politiken?
	Socialdemokraterna har nyktrat till ekonomiskt, när det gäller besparingar, och godkänner i stort regeringens ekonomiska politik. Detta kommer att ge socialdemokraterna interna problem. Fotfolket ska nu försvara den politik, som det för några månader sedan bekämpade med stor frenesi och kallade högerpolitik.
	Vilken trovärdighet har ett parti, som säger en sak före årsskiftet och en helt annan sak efter? Vilken trovärdighet har socialdemokraternas ekonomiska politik?
Bra med ökade
investeringar
	När detta är sagt, är det dags att värdera enskildheter i socialdemokraternas budgetförslag. Här finns en del som är bra.
	Socialdemokraterna vill stimulera privata investeringar genom att låta företagen skriva av 70 procent av värdet på nya maskiner första året samt stödja om- och nybyggnationer av bostadshus. De vill öka de offentliga investeringarna genom att rusta upp skolor och bygga ut telenät (AXE), järnvägar och vägar.
	Allt detta är bra. Bra investeringsvillkor och bra infrastruktur är viktiga för att få fart på företagandet. Socialdemokraterna vill satsa på småföretag, åtminstone i retoriken, men kommer samtidigt med förslag, som motverkar ny- och småföretagande: slopad kvittningsrätt och höjd skatt på aktieutdelning.
Värnskatt
rätt tänkt
	Socialdemokraterna vill införa värnskatt: fem procentenheter högre inkomstskatt för alla som tjänar över 200 000 kronor per år.
	Tanken på värnskatt är riktig. Men det är bättre att höja skatten för verkligt högavlönade, säg för dem med över 300 000 kronor i årslön, och därmed införa ett tredje trappsteg i skatteskalan, än för alla som ligger på eller strax över gränsen 200 000 kronor.
	Socialdemokraterna accepterar med sin ekonomiska motion i allt väsentligt regeringens ekonomiska politik. Det är naturligt.
	Om socialdemokraterna ska kunna regera efter valet och undvika en ny svekdebatt, måste de anpassa sin politik till verklighetens och inte minst Europeiska unionens krav. Därför är Göran Perssons tal om att socialdemokraterna står för full sysselsättning nys. Full sysselsättning är oförenlig med EU:s ekonomiska politik.
	Socialdemokraterna öppnar med sin budget för breda uppgörelser i riksdagen. Samtidigt blottar sig partiet för kritik från de egna, när de nu säger ja till mycket som de förkastade förra året. 

bildtext:
Göran Persson (bilden) räknar med att ta över som finansminister efter höstens val. Därför pläderar han för en helt annan ekonomisk politik i dag än vad han gjorde förra året.





S-kongress
på stela ben

	I dag tar den socialdemokratiska partikongressen beslut i frågan om sjukförsäkringarna ska förbli under statens fögderi eller om de ska överlämnas åt arbetsmarknadens parter att administrera och finanisiera.
	Denna ide är ett resultat av socialdemokraternas motvilliga uppgörelse med regeringen i vinterns krispaket.
	Men det är skillnad på retorik och praktik. Förslaget mötte inga större ovationer från kongressen när det behandlades i den allmänpolitiska debatten i torsdags. Denna ide har blivit något av en symbolfråga för socialdemokratin. Det handlar om att hålla fast vid det gamla eller pröva det nya.
Kongressen andas
mycket sextiotal
	Mycket av debatten i torsdags, om det går att kalla tvåminutersinlägg utan replik för debatt, uppehöll sig på slagordsnivå. Viljan att pröva förslaget i sak är tyvärr inte alltför utbredd. I detta ligger också kanske socialdemokraternas största problem. Oförmågan att släppa gamla käpphästar och ge sig ut på djupare vatten hindrar förnyelsen.
	Men visst finns det fritänkare också inom socialdemokratin. Problemet är att de fortfarande har svårt att förankra sina ideer. När det drar ihop sig till kongress och beslut håller man gärna fast vid det gamla, såvida inte något debattgeni lyckats grundlägga förtroende för en ny inriktning. Men med två minuters debattid och 105 anmälda på talarlistan är möjligheterna minimala.
	Kongressbesluten att inte kräva omprövning av avtalet om en Öresundsbro, att förkasta tunnelalternativet och att inte lagstifta för en avveckling av kärnkraften visar på att det finns många rester av gammalt sextiotalstänkande kvar i partiet.
Klappjakt
på förnyarna
	Bland partiets förnyare räknas författaren Göran Greider, vilket är lite märkligt med tanke på att han på fredagen höll ett anförande, som var en enda lång hyllning till och försvar för de gamla offentliga lösningarna.
	Han anser att allt snack om förnyelse och omprövning bara är ett tecken på att socialdemokratin gett efter för de gamla borgerliga värderingarna. På detta sätt är partiet på väg att överge de gamla grundvärderingarna om rättvisa och jämlikhet, hävdade Greider.
	Socialdemokratiska ungdomsförbundets (SSU) ordförande Karl-Petter Thorwaldsson fick sig en rejäl känga av Greider, som liknade honom vid en gammal borgerlig moraltant från sekelskiftet, vilket rev ned kongressens hittills största skratt.
	Partiet mår säkert bra av debatt utifrån alla möjliga perspektiv, men att som Mona Sahlin beteckna Greider, som en förnyare gör detta begrepp helt värdelöst och oanvändbart.
På stela ben
mot framtiden
	En förnyelse innebär definitionsmässigt någon form av förändring, varför Greider måste betraktas som en gammal gnällig konservator. Omprövning är ofta en smärtsam process, som innebär att man måste släppa gamla uppfattningar för att ge plats åt ny kunskap.
	Inga framsteg hade varit möjliga utan denna process. Trots allt finns det flera socialdemokrater, som insett detta. En av de dessa är den socialdemokratiske riksdagsmannen från Hassela, Widar Andersson.
	Han har som representant för Nordanstigs arbetarekommun tillsammans med ordföranden i arbetarkommunerna Söderhamn, Hudiksvall, och Ljusdal skrivit en framsynt debattskrift inför denna kongress.
	Den betonar betydelsen av öppenhet inför nya lösningar och en fri och förutsättningslös debatt på kongressen. Detta utan att för den skull överge den generella välfärdspolitiken. Kvartetten avslutar sin skrift med förhoppningen att kongressen tar beslut, som inte låser sig fast i en gammal stelbent struktur.
	Så här långt ser det dessvärre ut, som deras förhoppning blir en viskning i rymden.

bildtext
SSU-ordföranden Karl-Petter Thorwaldsson (bilden) blev måltavla för författaren och socialdemokraten Göran Greiders hårda kritik mot partiets förnyare.



andraledare 931109

Salamimetoden mot neutraliteten

	Sveriges neutralitetspolitik är utsatt för salamimetoden. Regering och riksdag skär skiva för skiva bort neutralitetspolitiken, så den till slut ska bli så liten att EU:s förhandlare kan svälja den.
	I måndags satte regeringen och s-oppositionen på nytt kniven i neutralitetspolitiken, som i 189 år har bevarat freden och friheten i Sverige. De kom överens om vad EU-minister Ulf Dinkelspiel ska säga, när han ger Sveriges syn på två av de mest centrala delarna i Maastrichtfördraget: EU:s gemensamma valuta samt utrikes- och säkerhetspolitik.
	Han ska i talet tillmötesgå två motstridiga intressen, dels EU:s krav på total uppslutning bakom unionsfördraget, dels hemmaopinionens krav på bibehållen svensk neutralitetspolitik och suveränitet.
	När Sverige sökte EG-medlemskap, fanns ett neutralitetspolitiskt förbehåll fogat till ansökan. Det finns inte kvar i sin gamla form.
	Regeringens moderata utrikes- och försvarsledning _ statsminister Carl Bildt, utrikesminister Margareta af Ugglas, försvarsminister Anders Björck och EU-minister Ulf Dinkelspiel _ har skurit bort skiva efter skiva av neutralitetspolitiken. De har delvis gjort det med stöd av socialdemokraternas utrikespolitiske talesman Pierre Schori, försvarspolitiske talesman Sture Ericson och EG-dito Mats Hellström.
	Regeringen och socialdemokraterna har nu kommit överens om att skära bort ytterligare en skiva i neutralitetspolitiken. Dinkelspiels tal säger att något svenskt deltagande i Europeiska unionens militära gren Västeuropeiska unionen (VEU) "inte för tillfället är aktuellt" och att riksdagen ska besluta om deltagandet i den ekonomiska och monetära unionens tredje fas (gemensamma finanspolitiken och valutan).
	Formuleringarna är så mångtydiga att både unionsivrarna i Bryssel och unionsmotståndarna i Sverige ska kunna svälja dem. För den som inte vill att Sverige ska ge upp sin neutralitet och självständighet, är formuleringarna illavarslande, eftersom de innebär att Sverige accepterar unionsfördraget utan tydliga undantag.
	Sverige kan inte hävda sin neutralitetet och suveränitet i en politisk, ekonomisk och monetär union. Det har svenskarna insett. I Sifos förra EG-mätning bekräftar de detta ännu en gång: 48 procent säger nej till EG-inträde och 30 procent ja. Vad säger centerpartiet, som hävdar att Sverige med bibehållen neutralitet ska gå in i EU?
	Det finns skäl att påminna om centerstämmans krav 1993, att vid EG/EU-anslutning ska Sveriges suveränitet bestå och att Sverige ska "stå utanför en eventuell gemensam valuta". Det finns skäl att påminna vad centerledaren Olof Johansson skrev i ett brev till HT:s ledarsida den 14 oktober 1993, att "neutralitetspolitiken är tidlös" och att "bara historielösa kan göra säkerhetspolitiken till en konjunkturfråga."
	För centern återstår att dra slutsatsen att svenskt EU-inträde är oförenligt med bibehållen neutralitetspolitik och suveränitet.
	




Samhället
utan färger

	Föreställ er hur det kan vara att för ett ögonblick tappa färgseendet i dagsljus. Efter några minuter av bottenlös förtvivlan över vad ni inte ser, återvänder förmågan och ni ser en kvinna i klarblå vindtygsjacka bakom en blodröd barnvagn.
	Jag upplevde något liknande utanför cementfabriken i Kunda i Estland i april.
	Vi kliver ur bussen i ett skräcklandskap, som hämtat ur en Mad Max-film. Hela samhället Kunda är överdraget med ett tjockt lager cementstoff. Effekten blir att färgskalan går över i gråskala och man börjar tvivla på om detta är verkligt eller ej.
Träd i cement
	Mitt i denna förlamande situation dyker det plötsligt upp människor, med färger. Kvinnan skjuter en barnvagn framför sig lika obekymrat som fabriken i bakgrunden draperar sin omgivning i cement. Husen närmast fabriken står tomma.
	Träden på gården har förvånansvärt tjocka grenar, för att vara så små. Jag går fram och tittar närmare. När jag tar i ett av de tjocka spröten ramlar det sönder och kvar blir det som vi hemma i Sverige kallar för gren. Resten var brungrått cementstoff.
	Jag dröjer kvar längre än vad som är hälsosamt för att dokumentera eländet med min Kodak problematic.
	Vad vi just sett är en av många skamliga rester av det gamla sovjetsamhällets missbruk av människor och natur.
Tung rök
	Estland är ett fritt land i dag, men cementfabriken i Kunda finns fortfarande kvar. Förklaringen är enkel _ pengar. Så länge denna fabrik genererar ett överskott och sysselsätter bygdens kvinnor och män, så länge får den fortsätta.
	Detta sker trots att hela tio procent av produktionen går rätt ut i luften i form av det tunga cementstoffet. Röken från skorstenarna är så tung att den nätt och jämt orkar ut ur fabrikskroppens långa strupe.
	En träff med den miljöansvarige för detta område förmår inte lätta våra cementtunga sinnen. Han ger inga större förhoppningar om snabba förändringar och hänvisar till det faktum att regeringens koncession är alltför elastisk.
	Fallet Kunda är bara ett av många exempel på industrier i Estland, som av miljöhänsym borde stängas direkt, men har av regeringen utpekats som så viktiga att de tillåts fortsätta sin miljövidriga produktion.
Nej till fosforit
	Trots den till synes hopplösa situationen har det ändå vaknat ett miljömedvetande, även bland en del företag. De försöker hitta nya lösningar, men är naturligtvis starkt kringskurna av de ekonomiska förhållandena.
	Bland folket har det växt fram en miljöopinion, som regeringen inte kan blunda för. Ett exempel på detta var när Ryssland ville bygga fler fosforitfabriker i Estland; då tvingades regeringen säga nej på grund av den starka miljöopinionen.
	Fosforitfabrikerna är tillsammans med elkraftverken de största förorenarna i Estland. Största elkraftverket i Estland släpper ut över 200 000 ton miljöfarliga ämnen per år.
Staten åskådare
	Ett skrämmande faktum som uppenbarade sig efter en frågestund med den miljöansvarige för Kundaområdet var det mycket oklara ansvarsförhållandet vid miljöföroreningar. Han kunde inte ge något riktigt svar på vem som bär ansvaret för nedsmutsningen. Oroande.
	De företag som faktiskt sköter sig bäst i miljöhänseende är de statliga kombinaten, får vi veta. Förklaringen är att de är vana vid direktiv och order från centralt håll. Därför har de också en bättre disciplin, när det gäller att följa upp de få miljödirektiv, som kommit från regeringen.
Ingen helhetssyn
	Miljöproblemen i Estland återspeglar ett vanligt fenomen i andra sektorer i det estniska samhället, bristen på statlig insyn och kontroll. Visst är det ont om pengar, men i Estlands fall räcker det inte med att frigöra pengar i statskassan för miljösatsningar.
	Det krävs också att de ansvariga politikerna prioriterar detta område, vilket inte verkar vara fallet i dag. Istället har man en strategi, som innebär att näringslivet helt ska styras av marknadens mekanismer, utan statliga ingripanden.
	Så länge helhetssynen på samhället får ge plats åt en sådan strategi, kommer färgerna i Kunda att lysa med sin frånvaro.

Reinhold Hellgren är ledarskribent på HT.

Detta är den andra artikeln om Estland. Den första artikeln publicerades den 30 april.






Sannsagan
Sydafrika
	
	I dag börjar rösträkningen i det sydafrikanska valet. Detta efter att den oberoende valkommissionen (IEC) förlängde valet till klockan sju på fredagen i vissa delar av landet. Beslutet var nödvändigt mot bakgrund av de stora valtekniska problemen.
	När äntligen tidpunkten för demokratiska val i Sydafrika har innfunnits sig är det viktigt att den första övningen i demokrati går rätt till. Annars finns det risk att valets förlorare kommer att ta de valtekniska problemen, som en förevändning för att inte acceptera valresultatet.
	Schabbel med valet skulle kunna få den laddade atmosfären i landet att självantända, med oöverskådliga konsekvenser.
Valet är tyvärr ingen
slutpunkt för våldet
	Om allt går enligt planerna ska det nya parlamentet utse en ny president den 6 maj, som med stor sannolikhet kommer att heta Nelson Mandela. Historien om Nelson Mandela och Afrikanska nationalkongressens (ANC) kamp mot apartheid för ett fritt demokratiskt Sydafrika är en sannsaga, som sprider hopp och optimism långt utanför landets gränser.
	Vägen mot demokrati har kantats av oändliga tragedier och skoningslöst våld. Bara sedan 1990 har minst 14 000 människor dödats och så sent som på måndagen dödades tio personer och 36 sårades av en bilbomb i Johannesburg.
	Inkathapartiets ledare Mangosuthu Buthelezi beslöt först i förra veckan att ställa upp med sitt Inkathaparti i valet. Länge såg det ut som att Inkathapartiet vände demokratin ryggen till förmån för fortsatt väpnad kamp för ett självständigt Kwazulu i Natalprovinsen.
	Inkathas deltagande är nödvändigt inte minst för att göra valresultatet legitimt för alla medborgare. Detta är en första förutsättning på vägen mot det nya Sydafrika.
Eftergift
åt Inkatha
	Avgörande för Inkathas deltagande var avtalet den 19 april mellan Sydafrikas tre viktigaste politiska ledare _ president FW de Klerk, ANC-ledaren Nelson Mandela och Inkathaledaren Mangosuthu Buthelezi.
	Avtalet ger Inkatha något mer än Buthelezi uppnådde i tidigare förhandlingar. Det nya är att zulukungen får status av konstitutionell monark i regionen Kwazulu och att internationell medling ska kunna ge Kwazulu mer makt.
	Parterna har alltså kommit överens om att ge Kwazulu någon form av självstyre, som är mer omfattande än vad andra regioner är utlovade. Det historiska och överraskande avtalet är viktigt för att bryta våldsspiralen i Sydafrika.
Respektera
minoriteterna
	Överenskommelsen pekar ut en mycket viktig punkt inför den nya presidentens första stapplande steg i ett demokratiskt Sydafrika. Någon har sagt att en demokrati ska bedömas utifrån hur väl den tar hand om sina minoriteter.
	En fredlig utveckling med frånvaro av våld och terror avgörs av hur samlingsregeringen och presidenten kommer att handskas med främst den vita minoriteten och även Zulufolket i Natalprovinsen.
	Detta är en politisk balansakt, som kräver fingertoppskänsla och lyhördhet. Sydafrika är ett land med mycket stor ekonomisk potential. En stabil politisk situation är en förutsättning för att kunna ta tillvara denna potential, som kan göra landet till ett afrikanskt under.






SAP oförnuftig
om arbetsrätten

	Socialdemokraternas motstånd mot varje ändring av arbetsrätten är oförnuftig och gör partiets försöka att framstå som småföretagarvänlig skrattretande.
Socialdemokratisk
strid om arbetsrätten
	Socialdemokraterna (SAP) och Landsorganisationen (LO) blåser till strid om arbetsrätten. De avvisar alla förslag från regeringen om att ändra arbetsrätten.
	SAP kommer inte heller till regeringens samråd om arbetsrätten, trots att samrådet var en del av krisuppgörelsen från den 20 september förra året. I den förbinder sig regeringen att hålla "samråda i förtroendefull anda" med socialdemokraterna om eventuella förändringar i arbetsrätten.
	SAP säger alltså nej till det samråd, som partiet tidigare krävt.
Socialdemokraterna
spelar högern i händerna
	Vad är det då regeringen vill ändra i arbetsrätten, som socialdemokraterna och LO finner så vedervärdigt att de inte ens vill förhandla om det?
	Regeringen vill bland annat förlänga rätten till provanställning från sex till tolv månader, förlänga tiden för visstidsanställning, förbjuda facklig blockad av enmans- och familjeföretag och ge företag rätt att undanta två personer från turordningsreglerna vid uppsägning.
	Moderata samlingspartiet, ny demokrati och Svenska arbetsgivareföreningen (SAF) vill gå mycket längre i förändringen av arbetsrätten, men moderaterna driver inte frågan till sin spets, eftersom de inser värdet av breda lösningar.
	Istället för att sätta sig ner med regeringen och resonera om föreslagna ändringar, väljer socialdemokraterna att ställa sig vid sidan av. Socialdemokraterna riskerar därmed att spela högern _ moderaterna, ny demokrati och SAF _ i händerna, vilket knappast tjänar arbetarrörelsens intressen.
Socialdemokraterna
har tappat orienteringen
	Det är uppseendeväckande att Sveriges största parti vägrar att komma till regeringsöverläggningar i en viktig samhällsfråga.
	Vägran blir än märkligare, när det gäller arbetsrätten. Den borde vara central för socialdemokraterna både som löntagarparti och det småföretagarvänliga parti det numera säger sig vara.
	Socialdemokraterna verkar att ha en statisk syn på arbetsrätten: Den är perfekt, den behöver inte ändras.
	Verkligheten ser annorlunda ut, men likt en vilsen orienterare, med en gammal karta som inte stämmer med en förändrad verklighet, vägrar socialdemokraterna att byta karta.
	Verkligheten, som småföretagarna känner den, är att arbetsrätten många gånger fungerar dåligt. Den är anpassad till medelstora och stora företags verklighet, inte till småföretagens, familjeföretagens och enmansföretagarens situation.
	Vi är tveksamma till att låta regeringens arbetsrättsförslag gälla alla företag. Men vi är övertygade om att flertalet ändringar som regeringen föreslår är nödvändiga på småföretagsområdet.
Ändra arbetsrätten
för småföretagen
	Socialdemokraternas näringspolitiska talesman, Göran Persson, sade på partiets "småföretagarriksdag" att han kan tänka sig ändringar i arbetsrätten för småföretag, när det gäller turordningsregler, ledighetslagar och provanställning.
	Det är små- och medelstora företag, som kommer att stå för merparten nya arbetstillfällena i Sverige framöver. Om de små familjeföretagen ska våga satsa offensivt, måste staten ändra skatte- och avgiftsregler så de stimulerar småföretagande och anpassa bland annat arbetsrätten till småföretagens verklighet.
	Småföretag måste få större frihet att korttidsanställa, provanställa och behålla nyckelpersoner vid uppsägning. Det är nämligen som Curt Abrahamsson, direktör för Mercuri international, skriver i Dagens Industri den 14 september, att en enda felanställning hos en entreprenör kan ruinera företaget.
	Inser inte socialdemokraterna att en viktig del i en småföretagar- och sysselsättningsvänlig politik är att anpassa arbetsrätten till småföretagens speciella situation?

bildtext:
Det måste bli lättare att driva småföretag. En förutsättning för detta är att arbetsrätten blir anpassad till småföretagens situation. Därför är det oförnuftigt av socialdemokraterna att motsätta sig varje ändring av arbetsrätten, även för småföretag.





Sarajevo
måste få fred

	Leningrads belägring varade 16 månader. Sarajevos belägring har varat längre än så.
	Belägringen av en stad måste brytas, annars faller den. Sarajevo är inget undantag.
Bosnienserber håller
Sarajevo i strypgrepp
	Sarajevos invånare har visat en enastående kampvilja, men uthålligheten är på upphällningen. 
	Undernäring, fattigdom, ond bråd död, känsla av övergivenhet och brist på allt utom inkommande vapeneld tär på människor. Sarajevos invånare är så fysiskt och psykiskt tärda att de snart ger upp. Många ickemuslimer har redan gett upp och flytt staden. Den finns i dag få kroater, serber och judar kvar.
	Medan världen diskuterar Sarajevos öde _ en av Balkans och Europas få fungerande multietniska städer _ håller bosnienserbiska soldater och gangstergäng staden i ett strypgrepp. 
	Strypgreppet är cirka 600 artillerikanoner, granatkastare och raketpjäser på bergen ovanför Sarajevo samt prickskyttar i serbkontrollerade stadsdelar i Sarajevo, som beskjuter staden.
	Om ingen lossar det serbiska strypgreppet dör staden.
Bosniens regering
begär hjälp från världen
	I den lilla Sarajevofickan _ som mest elva kilometer lång och åtta kilometer bred _ bor hundratusentals människor som i ett fängelse med en svältranson på vatten och bröd och ständig risk att bli nedskjutna. 
	I Sarajevo sitter staten Bosnien-Hercegovinas lagliga, folkvalda regering. Den är erkänd av de flesta stater i världen och medlem i Europeiska säkerhetskonferensen (ESK) och Förenta nationerna (FN). Detta har dock inte kunnat hindra att cirka tre fjärdedelar av statens territorium är ockuperat av kroater och serber.
	Den bosniska regeringen är muslimskt dominerad men är principiellt lika lite muslimsk som den belgiska regeringen är flamländsk.
	Den bosniska regeringen begärde tidigt hjälp från omvärlden. Hittills har den bara fått humanitär hjälp. Nu är frågan om den direkt eller indirekt ska få militär hjälp i det begränsade syftet att bryta belägringen av Sarajevo och ge denna Europas mest plågade storstad fred.
	Svaret på frågan kan synas självklart, men är det inte.
Serbernas frist
går ut på söndag
	Alla som hyllar humanismens ideal och folkrättens principer borde skynda till Sarajevos hjälp. Frågan är nu om Sarajevo ska få den hjälpen och i sådana fall från vem. Kommer hjälpen från FN, den västliga försvarsalliansen Nato eller enskilda stater?
	Nato hotar med flyganfall mot artilleriställningar och andra tunga vapen runt Sarajevo, som inte överlämnats till FN eller flyttats minst 20 kilometer från Sarajevo före den 21 februari.
	Natten mellan söndag och måndag går fristen ut för bosnienserber och bosniska regeringsstyrkor. I praktiken handlar det om att bosnienserberna ska retirera.
	Nato beslutade den 9 februari att förbereda flyganfall. Beslutet kom sedan FN-chefen Boutros Boutros Ghali, på grundval av tidigare FN-beslut, den 6 februari uppmanade Nato att "omedelbart förbereda för flyganfall" för att förhindra fler attacker mot civila i Sarajevo.
Belägringen av
Sarajevo måste brytas
	Frågan är nu vem som ska ge order om eventuellt flyganfall, FN eller Nato?
	Det bör var FN, som fattar beslutet. Men det blir svårt att fördöma Nato, om organisationen fattar beslutet, så länge den bosniska regeringen begär hjälp. Folkrättsligt har Bosniens regering rätt att begära och ta emot hjälp för landets försvar.
	Den skamliga belägringen av Sarajevo måste brytas. En förutsättning för detta är att de tunga vapnen på bergen runt staden tystas och att Sarajevo får säkra landförbindelser _ om nödvändigt med FN- eller Nato-beslutad vapenmakt.

bildtext:
Belägringen av Sarajevo måste brytas. Sarajevo måste få fred. Det kan staden bara få om serbiska artilleripjäser och andra tunga vapen på bergen runt Sarajevo uppgör med beskjutningen. Vapnen som mördar civila och håller en storstad i strypgrepp måste tystas, om nödvändigt med FN- eller Nato-våld.





Satsa på
kommunerna
	
	Kommunerna bär på en arbetslöshetsbomb. Enligt en undersökning gjord av Svenska kommunförbundet kommer närmare 70 000 kommunanställda att kastas ut i arbetslöshet under perioden 1992 _ 1995.
	Detta som ett direkt resultat av kraftigt minskade intäkter och ökade kostnader i landets kommuner. En mycket oroväckande prognos, särskilt med tanke på att kostnaderna ökar på fel ställen. Det ökade resursbehovet kommer att gå till den ökade skaran arbetslösa istället för den ökade skaran vårdbehövande.
	Med massuppsägningar av de kommunanställda kommer denna snedvridning att bli än värre. Därför finns det anledning att ifrågasätta den samhällsekonomiska aspekten av dessa massuppsägningar.
Ökat servicebehov
men minskade resurser
	Problemet uppmärksammades senast av Joakim Ollen, ordförande i Svenska kommunförbundet, på Dagens Nyheters debattsida på fredagen. Han pekar på att kommunerna har effektiviserat sin verksamhet genom rationaliseringar och uppsägningar och därigenom skurit ner sina kostnader med i genomsnitt sex procent.
	Samtidigt har behovet av kommunal service hela tiden ökat, enligt Ollen. En reflexmässig slutsats i dessa sammanhang brukar vara att det är hälsosamt för samhället att skära ner den kommunala verksamheten och ersätta den med privata alternativ. Det låter enkelt och smidigt, men i praktiken är det svårare. Någon måste också ta tag i den privata verksamheten och driva den på företagsekonomiska grunder.
	Servicebehovet bland medborgarna blir ju inte mindre bara för att kommunen skär ned sin service. De som försökt driva kommunal verksamhet i privat regi, har fått erfara att det är mycket svårt att driva denna service billigare och effektivare än den kommunala motsvarigheten. Det är inte ovanligt att kommunen i slutändan har tvingats ta ett ekonomiskt ansvar för privatiserad kommunal verksamhet.
Ekvationen
går inte ihop
	Enligt Ollen kommer befolkningsförändringar i kommunerna att medföra ett ökat servicebehov på fyra procent under perioden 1992 _ 1994. Av denna ökning utgör antalet äldre vårdbehövande den största delen.
	Samtidigt hotar uppsägningar av 70 000 kommunanställda, där ett flertal jobbar inom vård- och omsorgsområdet, vilket är en prioriterad verksamhet i kommunerna. Ekvationen går helt enkelt inte ihop.
	Efter nyliberalernas utdöende kan det inte längre finnas någon, som på allvar tror att dessa resursminskningar ska kunna ersättas med privata alternativ fullt ut.
	En annan lika allvarlig sida av saken är att det inte dröjer länge förrän en stor del av de 70 000 före detta kommunanställda återigen belastar kommunens budget, fast på två andra konton, kostnader för arbetslösheten och socialbidrag.
Satsning på kommuner är
samhällsekonomiskt rätt
	Mot bakgrund av dessa effekter måste den kommunala verksamheten och dess anställda betraktas i ett större perspektiv _ ett samhällsekonomiskt perspektiv. Det kommer att visa sig att det är en god samhällsekonomisk affär att satsa på att behålla merparten av de uppsägningshotade.
	Socialdemokraterna har ett förslag som innebär att staten satsar två miljarder kronor på kommunerna, vilket enligt partiets ekonomiske talesman Göran Persson skulle innebära att 20 000 kommunanställda skulle få behålla sina jobb.
	Även om det går att diskutera dessa siffror är det ett förslag i rätt riktning. Det borde finnas underlag i riksdagen för att bilda majoritet för ett förslag av denna typ. Inte minst med tanke på att det finns två partier i regeringen, som fortfarande värnar om en socialt ansvarstagande politik _ folkpartiet liberalerna och centerpartiet.



andraledare 930906

Satsa på uppfinnarna

	Äntligen börjar det lossna när det gäller stödet till vårt avlånga lands många innovatörer och nytänkare. Regeringens innovationsutredare Bengt-Arne Vedin överväger några förslag till förändringar som ska göra det lättare att göra produkt av en god ide.
	Några av lättnaderna är rätt till skatteavdrag för patentkostnader och lägre beskattning av royaltyinkomster. Detta är förändringar som gör det lättare för många uppfinnare, som har valt att driva enskild näringsverksamhet.
	Vedins direktiv från regeringen är att studera olika faser av utvecklingskedjan, från ide till företagsstart. Syftet är att hitta vägar för staten att på olika sätt stödja innovationer. Detta är ett mycket viktigt led på vägen mot att skapa ett mer småföretagarvänligt Sverige. Regeringen ska ha en eloge för denna strävan.
	Men det räcker emellertid inte med att skapa ett gynnsamt skatteklimat för dessa plantor. Behovet av hjälp genom rådgivning, moraliskt stöd och teknisk och ekonomisk hjälp är stort. I dag går statens stöd till innovatörer främst genom Närings- och teknikutvecklingsverket (Nutek).
	Stödet uppgår till cirka 80 miljoner kronor om året, vilket inte räcker ens till en bråkdel av alla ideer, som behöver stöd i olika former.
	Även om det i takt med den fördjupade ekonomiska krisen har skett en attitydförändring till småföretagande och nya djärva grepp är det lång väg kvar innan Sverige kan bli ett växthus för entrepenörer.






Sänkt ränta
ger flera jobb

	Finansminister Anne Wibble (fp) slog an en ny ton i riksdagens ekonomiska debatt. Hon äntrade talarstolen med en ny yttre ton _ färggrannare klädsel _ och en inre ton som var ny.
	Anne Wibble talade engagerat om det gissel arbetslösheten är och den gröna profil regeringens skattehöjningar har.
Nya toner
från finansministern
	Finansminister Anne Wibble fokuserade på sysselsättningen i sitt anförande. Hon underströk att arbetslösheten är det värsta problemet i svensk ekonomi. Hon pekade på de problem som en permanent hög arbetslöshet leder till. Hon talade om behovet av solidaritet och medmänsklighet.
	Finansministern fokuserade också på miljön. Hon argumenterade för regeringens skattehöjningar på 7,4 miljarder kronor med att nära två tredjedelar av höjningen har miljöprofil. Hon konstaterade att skattehöjningarnas miljöprofil ger dubbel fördel: "Både den ekonomiska och den ekologiska skulden minskar."
Optimistiska toner men
ingen sänkt arbetslöshet
	Det var en optimistisk Anne Wibble, som på onsdagen föredrog regeringens ekonomiska höstpaket i riksdagen.
	Den ekonomiska återhämtningen är på god väg efter tre år av ekonomisk stagnation, sade Anne Wibble och pekade på positiva trender i ekonomin som att räntan sjunker, produktionen ökar, budgetunderskottet är på väg att minska, konkurserna är färre, inflationen låg och kronkursen stabil.
	Det stora problemet är arbetslösheten, som regeringen nästa år räknar med kommer att öka till 15 procent från dagens rekordhöga 13 procent. Först mot slutet av nittiotalet tror regeringen att den minskar till knappt sju procent, vilket fortfarande är förfärande högt och långt från det gamla målet full sysselsättning.
Regeringspartierna
och s delar ansvaret
	Oppositionen delar inte finansministerns optimism.
	Göran Persson (s) skyller den ekonomiska krisen på allt för låg inhemsk efterfrågan och anklagar regeringen för att föra västvärldens sämsta ekonomiska politik. Socialdemokraterna talar dock inte om hur de vill lösa den ekonomiska krisen.
	Vad både Persson och Wibble missar är att socialdemokraterna och regeringspartierna har ett gemensamt ansvar för den ekonomiska krisen: okontrollerade avregleringar och hårdvalutapolitiken.
	S-regeringarna 1985_1991 avreglerade först finansmarknaden och sedan nya samhällssektorer, genomförde en underfinansierad skatteomlägning och knöt kronan till EG-valutan ecu. Denna politik har kostat staten hundratals miljarder kronor.
	Regeringen Bildt har fortsatt denna avreglerings- och hårdvalutapolitik. Hårdvalutaförsvaret har försiktigt räknat kostat Sverige 120_150 miljarder kronor i minskad produktion och cirka fem procent extra arbetslöshet, enligt tidningen Veckans affärers konjunkturexpert Kjell Olssons beräkningar i augusti 1993.
Riksbanken 
måste sänka räntan
	Sverige måste ändra prioriteringarna i den ekonomiska politiken och låta målet full sysselsättning bli överordnat mål, annars kommer Sverige aldrig att få en anständigt låg arbetslöshet.
	Det räcker inte, som regeringen föreslår, att sänka arbetsgivaravgiften för nyanställda, ändra arbetsrätten och på andra sätt stimulera företag och förvaltningar att nyanställa folk. Det är sänkt ränta, som företag och hushåll behöver mer än något annat.
	Kjell Olsson manar i senaste numret av Veckans affärer riksbanken att "fortast möjligt koppla loss sig från den tyska räntepolitiken" och snabbt sänka de skyhöga svenska realräntorna.
	Varför inser inte riksbank, regering och riksdag det allt fler ekonomer inser, att räntorna måste ner? Varför inser de inte att, med Kjell Olssons ord, "1990-talet blir ett förlorat decennium för Sverige om inte riksbanken snarast ser till att pressa ner de skyhöga realräntorna"?

bildtext:
När ska finansminister Anne Wibble och riksbankschef Bengt Dennis inse att kraftiga räntesänkningar är nödvändiga för att få fart på svensk ekonomi och få ner arbetslösheten?





Sätt åt
pensionsfuskarna!

	Det finns rötägg inom alla yrkeskårer. Radio och TV har satt fingret på fuskande läkare i två uppmärksammade reportage.
	Sveriges television avslöjade häromåret hur det hos vissa läkare gick att köpa sjukintyg.
	Riksradion avslöjade i tisdags att det går att köpa sig en förtidspensionering hos en del läkare.
Går att köpa
förtidspension
	Sveriges radios samhällsredaktion och Radio Stockholm har granskat 1 000 läkarintyg i Stockholm, som legat till grund för sjukbidrag eller förtidspensioneringar. De har funnit ett tiotal privatpraktiserande läkare, som hjälper fullt friska och arbetsföra människor att få sjukbidrag och förtidspension.
	Radioreportrarna har med hjälp av dolda bandspelare dokumenterat hur fuskande läkare är beredda att ordna förtidspension. Läkarna tar 10 000 till 30 000 kronor för "jobbet".
	Försäkringskassorna och socialstyrelsen har små möjligheter att komma åt fusket. De får bara läsa journaler och tala öppet med läkare de misstänker för fusk, inte bedriva spaning eller använda sig av dolda bandspelare eller kameror för att dokumentera fusk.
Allt för många
förtidspensionärer
	Det finns 390 000 personer med förtidspension i Sverige, en hög siffra som inte speglar verkligheten. Den höga siffran går delvis att förklara med att förtidspensioneringar används som arbetsmarknadspolitiskt medel, men också med att det finns ett betydande fusk bland patienter och läkare.
	Förtidspensioneringarna kostar staten 37 miljarder kronor per år, lika mycket som hela försvaret. En person som får förtidspension vid 40 års ålder kostar resten av livet samhället 7,5 miljoner kronor i ersättningar och förlorade intäkter.
	Statens svaga kontrollmöjligheter gör att rötäggen bland läkare, som arbetar med oetiska och olagliga metoder, kan fortsätta att långtidssjukskriva och förtidspensionera friska människor. Risken för upptäckt är minimal. Det är extremt ovanligt att någon läkare blir fälld för fusk.
Fusk undergräver
samhällsmoralen
	Fuskande läkare, som skriver ut sjukintyg till friska eller ordnar förtidspension åt arbetsföra, är ett dubbelt problem. Dels berövar de samhället pengar, dels undergräver de samhällsmoralen.
	Det senare är ett växande bekymmer. Allt fler människor försvarar ett eget oetiskt eller olagligt agerande med att etablissemangets företrädare går fria, vare sig de är oetiska bankmän eller läkare.
	Det stora antalet förtidspensioneringar är ett misslyckande.
	Människor som har svårt att orka med arbetslivet ska i första hand få hjälp med arbetsplatsanpassning, omskolning och andra aktiva åtgärder, i andra hand med sjukbidrag och förtidspension.
	Människor som fuskar sig till sjukbidrag eller pension bör bli berövade dessa. Försäkringskassan och socialstyrelsen måste få bättre möjligheter att övervaka och beivra fuskande läkare.
	Dessa åtgärder är nödvändiga för att kunna ge dem som verkligen är i behov av sjukbidrag och förtidspension en bra pension. De är också nödvändiga för att stärka en sviktande samhällsmoral, som har börjat undergräva viktiga fundament i vår samhällsmodell: solidariteten och viljan att betala skatt.

bildtext:
Försäkringskassan (bilden) och socialstyrelsen kommer inte åt patienter och läkare, som fuskar sig till sjukbidrag eller förtidspension. Staten måste få bättre möjligheter att bekämpa framför allt fuskande läkare.





Sätt fart på
bostadsbyggandet

	Bostadsbyggandet i Sverige är rekordlågt.
	Det låga byggandet slår ut produktionskapacitet och gör det svårt att sätta igång byggmaskineriet, när folk ställer sig i kö för nya bostäder. För det kommer att ske.
	Flyktinginvandringen har en sådan omfattning att bostadsbrist väntar i slutet av nittiotalet, om byggandet inte snart sätter fart.
Lägsta byggandet i
Sverige på över 50 år
	Nybyggandet står nästan stilla i Sverige. Det har inte byggts så få nya lägenheter sedan 1941, 15 000 stycken 1993. 1990 var nyproduktionen mer än fyra gånger större, 69 000 lägenheter.
	Normalt står nyproduktionen av bostäder för halva byggandet i Sverige. Resten är reparation, ombyggnad och tillbyggnad (ROT).
	Antalet sysselsatta inom byggsektorn har på tre år minskat med 30 procent, från 312 000 personer 1990 till 219 000 personer 1993. Prognoserna pekar på en minskning 1994 till cirka 190 000, alltså 40 procent på fyra år.
Hälften av byggjobbarna
i Gävleborg arbetslösa
	I Gävleborgs län är situationen värre än i riket som helhet. 54 procent av byggnadsarbetarna, 2 751 personer, står utanför den ordinarie arbetsmarknaden. De är antingen öppet arbetslösa eller sysselsatta inom ramen för arbetsmarknadspolitiska åtgärder.
	Länets största kommun, Gävle, utfärdade 1993 inte ett enda bygglov för flerfamiljshus. Flera bostadsrättsföreningar i länet har gått i konkurs det senaste året. Prisnivån på småhus är tiotals procent lägre än 1990. Det finns lediga lägenheter i varje kommun.
	Mot bakgrund av alla tomma lägenheter, osålda eller konkursade bostadsrätter och svårsålda eller prisdumpade villor är det lätt att dra slutsatser: Det behövs inget större bostadsbyggande.
	Slutsatsen är fel. Verkligehten i dag är inte densamma som i morgon.
Bostadsbrist i
slutet av nittiotalet
	Om några år kommer Sverige åter att ha bostadsbrist. Då är risken stor att byggsektorn blir en inflationsbomb i ekonomin. Bantningen av byggsektorn har gått så långt att det blir svårt att få fart på byggandet utan att inflationen samtidigt tar fart.
	Lösningen på problemet med hög byggarbetslöshet och lågt bostadsbyggande i dag och risken för byggunderblåst inflation och bostadsbrist i morgon är att sätta fart på byggandet 1994.
	Det vore dock farligt att göra det med nya, stora subventioner. Stora subventioner, stela normer och dålig konkurrens gjorde att produktionskostnaderna tills nyligen var högre i Sverige än nästan något annat land. I dag är kostnadsnivån markant lägre som en följd av ökad konkurens, minskad detaljreglering och lägre räntor.
Öronmärk pengar till
små lägenheter och ROT
	Sverige behöver flera små lägenheter och kompakta småhus. Efterfrågan är större än utbudet på den här typen av bostäder. Den svenska bostadskostymen är i dag snarare felsydd än för stor. Det finns för få små och ytsnåla bostäder.
	Sverige behöver satsa mer på ROT-åtgärder i "medelålders" lägenheter och småhus. 1993 anslog riksdagen 1,3 miljarder kronor i ROT-paket, som ger cirka 25 000 byggnadsarbetare jobb.
	Sverige bör se till att småhusfabrikanterna överlever.
	Rimliga åtgärder för att sätta fart på byggandet är att öronmärka bidrag till produktionen av smålägenheter och småhus, satsa pengar på nya ROT-paket och höja reparationsavdraget för privata bostäder från 30 till minst 50 procent av lönekostnaden.
	Det är också rimligt att ge småhusfabrikanterna exportstöd och satsa mer på bundet bistånd till Östeuropa och före detta Jugoslavien i form av svenska småhus i trä.

bildtext:
Regeringen bör stimulera byggandet genom att öronmärka bidrag till produktion av flera smålägenheter, åtgärder för reparation, ombyggnad och tillbyggnad (ROT) samt trähusexport.


tredjeledare 940527

Sätt stopp för lekstugan i TV 4

	TV 4 har fällts i radionämnden hela elva gånger för att TV-företaget sänt reklam i syfte att påverka barn under tolv år. Enligt TV 4:s avtal med staten är det förbjudet att rikta reklam till dessa barn. Trots detta fortsätter TV 4 att sända sin reklam som om ingenting har hänt.
	Nu överväger radionämnden att ge TV 4 böter som svider ordentligt, det kan handla om böter i miljonklassen. TV 4 har satt regelbrytandet i system, eftersom man böter till trots räknar med att tjäna på affären i pengar en regeländring som tillåter reklam riktad till barn.
	Etiken i TV 4 är infekterad av cynism. Kanalen vill, liksom ett barn, testa var gränserna går. Det är dags för radionämnden att sätta stopp för lekstugan i TV 4.







Se över
husläkarlagen!

	Oppositionen vann med hårfin marginal. Med röstsiffrorna 152 mot 151 rev riksdagen på onsdagen upp regeringens husläkarlag.
Ian Wachtmeister
slut som politiker
	Husläkardebatten blev en politisk rysare. När riksdagen efter åtta timmars debatt gick till beslut, visste ingen vad utgången skulle bli och hur många nydemokrater Ian Wachtmeister skulle få med sig till stöd för regeringen. Det blev bara en, Lars Moqvist.
	Harriet Colliander visade i voteringen och den föregående riksdagsdebatten, där hon blev hårt åtgången av Ian Wachtmeister, vem som har makten i ny demokrati.
	Ian Wachtmeister är slut som möjlig vågmästarpolitiker. Det näst intill obefintliga stödet för honom i den riksdagsgrupp, som han tills helt nyligen lindade runt sitt finger, bör torpedera hans eventuella planer på att bilda ett nytt parti.
Beslutet stimulerar
till husläkardebatt
	Beslutet att riva upp husläkarlagen ändrar knappast på något före riksdagsvalet. Det är val om mindre än fem månader och ett sommarlov däremellan. Regeringen har inte tid, än mindre ork och lust, att omsätta riksdagsbeslutet i en proposition före valet.
	Riksdagsbeslutet sätter dock husläkarsystemet under debatt. Det är bra.
	Om regeringen tids nog verkställer riksdagens husläkarbeslut, innebär det knappast några dramatiska förändringar.
	I många landsting har husläkar- eller familjeläkarsystemet kommit för att stanna.
	Några landsting har vägrat införa husläkarsystem för att det riskerar att slå sönder en väl fungerande och mödosamt uppbyggd primärvård. Det är främst för denna grupp landsting, som riksdagsbeslutet kommer som ett välkommet brev på posten.
	Om beslutet står sig, ger det landstingen frihet att utforma primärvården på egen hand _ med eller utan privata husläkare.
Problem med
husläkarsystemet
	Bakom beslutet att riva upp husläkarlagen står en ohelig allians av socialdemokrater, vänsterpartister och nydemokrater. Men det finns även många centerpartister, som diskret applåderar beslutet.
	Husläkarsystemet är inte populärt i centerleden, inom vården och bland landstingspolitiker i stort. Skälen till detta är flera.
	Husläkarsystemet gör vården dyrare, byråkratin större och gör det omöjligt för landstingen att få kontroll över kostnaderna.
	Det gör det svårare att få läkare till glesbygd och "lågstatusområden", eftersom den fria etableringsrätten lockar läkare till städer och "högstatusområden".
	Det riskerar att slå sönder en väl utbyggd primärvård.
	Det prioriterar traditionella läkarbesök enligt "löpandebandsprincipen" framför vård av äldre och kroniskt sjuka.
Reformera
husläkarsystemet
	Grundtanken med husläkarsystemet _ att alla medborgare ska ha rätt att välja sin egen läkare _ är riktig. Men den går att förverkliga inom ramen för andra modeller än den som dagens husläkarlag tvingar landstingen till.
	En regering som vill avreglera och avbyråkratisera bör inte sätta på landstingen en tvångströja modell husläkarlagen.
	Regeringspartierna bör ta fasta på kritiken mot husläkarlagen. De bör, tillsammans med socialdemokraterna, försöka hitta en modell, som ger medborgarna rätten att välja läkare inom ramar som stat och landsting fastställer, och som samtidigt ger alla delar av landet en fungerande läkarförsörjning.

bildtext:
Husläkarsystemet har brister. Det ger sämre vård i glesbygden, ökar vårdkostnaderna och riskerar att slå sönder primärvården.






Seger för
sentern och
EG-motståndet

	Stortingsvalet blev den stora seger för senterpartiet och "nej-drottningen" Anne Enger Lahnstein som alla tippade. Ja, segern blev till och med betydligt större än jag räknade med.
	Stämningen var också mycket hög på senterns valvaka på Håndverkeren i Oslo. När jag gick runt bland lyckoberusade senterpartister, kände jag mig tillbakaflyttad till svenska centerpartiets storhetstid i början av sjuttiotalet och den tidens stämningsfyllda valvakor på hotell Anglais i Stockholm.
Nyliberalt nederlag
	Valets andra segrare är statsminister Gro Harlem Brundtland och hennes arbeiderparti.
	Det ser också ut som om två småpartier kommer in i stortinget med var sitt mandat, socialliberala venstre och kommunistiska röd valgallianse.
	Övriga partier är i större eller mindre grad förlorare.
	Mest tappar de två högerpartierna, höyre (moderaterna) och fremskrittspartiet (motsvarar närmast ny demokrati), vilket markerar att norska väljare har fått nog av nyliberalism.
Rekordval för sp
	Senterpartiet mer än fördubblar sitt röstetal och sin mandatstyrka i stortinget. När alla röster är räknade kan sentern mycket väl ha blivit näst största parti i stortinget räknat i mandat. Det är osannolikt bra marscherat för ett parti, som fram tills nu varit minst i stortinget.
	Bakom senterns sensationellt starka val står en späd sjuksköterska, det 43-åriga stjärnskottet Anne Enger Lahnstein.
	När hon var anonym partistyrelseledamot 1987 skickade sentern fram henne i en radiointervju för att kommentera partiets rekordlåga opinionssiffror, 3,7 procent.
	På måndagskvällen höll hon hov med journalisterna mot bakgrund av en ny rekordsiffra för senterpartiet, det högsta valresultat partiet någonsin fått, omkring 15 procent.
Leder EG-motståndet
	En viktig förklaring till senterns valframgång är partiledaren, den slagfärdiga och charmerande, kunniga och karismatiska Anne Enger Lahnstein.
	Men än viktigare är att senterpartiet har fångat in centerfrågorna i en enda, övergripande fråga: EG.
	"EG-motståndarna över hela landet lyfter partiet", sade "nej-drottningen" i sin första valkommentar.
	Sentern har i valet använt EG-frågan för att visa hur ett EG-medlemskap skulle påverka samhället och grunden förändra den norska samhällsmodellen. Sentern har använt EG-frågan för att fokusera valet på centerideologin och senterns sakfrågor och gjort det med mycket stor framgång.
	En annan förklaring till senterns goda valresultat är att partiet har frigjort sig från allt vad blockpolitik och nyliberalism heter och stakat ut ett självständig, gröna kurs.
Stark s-spurt
	Den andra vinnaren i stortingsvalet är Gro Harlem Brundtland, som rycker upp sitt arbeiderparti från opinionssiffror på cirka 27 procent tidigare i år till cirka 37 procent på valdagen.
	Arbeiderpartiets största tillgång i valet är statsministern själv, som allt mer framstår som en "landsmoder". Hon har också haft framgång med sin strategi att undvika EG-frågan och göra valet till en regeringsfråga.
	I valspurten har hon fått draghjälp av utrikesminister Johan Jörgen Holst mästarmedling i Mellanöstern. Med sin EG-strategi har hon berövat socialistisk venstreparti väljare.
Sprängkraft i EG
	Gro Harlem Brundtland räddade sitt parti från valnederlag genom att skickligt spela ut EG- och regeringskorten mot sina väljare. Denna strategi har också placerat ett antal socialdemokratiska EG-motståndare i stortinget, kandidater som inte stod på "säkra" platser för några månader sedan.
	Detta betyder inte att EG-frågan är neutraliserad. Sentern visar med sitt starka EG-motstånd, och den fantastiska framgång detta gav i valet, vilken sprängkraft EG-frågan har i norsk politik och det nordiska samhället.
	Det nya stortinget får ett större antal EG-motståndare än någon räknade med, enligt "nej-generalen" Kristen Nygaards beräkningar cirka 70 av 165 mandat.
	Så många EG-motståndare räknade inte ens tidningen Dagbladet med att det skulle bli, när de kommenterade den EG-opinionsmätning som tidningen publicerade på måndagen (58 procent nej, 30 procent ja) med att motståndet är så starkt att det nog varken blir folkomröstning eller EG-medlemskap.

Jörgen Bengtson är HT:s chefredaktör.




Sentern
inspirerar
centern

	Under alla år har norska senterpartiet varit svenska centerns lillebror. Sentern har varit mindre och inte lika ideologiskt inriktad. Efter senterns storseger i valet den 13 september i år, då partiet tredubblade sina mandat, är rollerna ombygga.
	Nu är norska sentern centerpartiets storebror.
"Segerdrottning"
	I dag har norska sentern dubbelt så stort väljarstöd och en rikare ideologisk debatt än svenska centern.
	Norska sentern har en tro på sig själv som svenska centern saknar.
	Sentern sätter in EU i ett centerideologiskt perspektiv, vilket centern i Sverige inte gör.
	När senterledaren Anne Enger Lahnstein kommer på besök till Sverige, bland annat för att dela med sig av kunskap på temat "Så vinner centern val", finns det alltså goda skäl att lyssna.
	Det är vad jag gör, när den 43-åriga "segerdrottningen" gästar Jämtland och Jämtlandscenterns valupptakt den 25 november.
"Lita på ideologin"
	"Lita på er egen politik och er egen ideologi", säger Anne Enger Lahnstein. Hon understryker senterns självständiga linje och uppbrott från blockpolitiken sedan partiet lämnade högerregeringen Syse hösten 1990 på EES- och EG/EU-frågan.
	Hur vill hon förklara senterns sensationella valframgång, från 6,5 procent och 11 mandat i stortingsvalet 1989 till 16,8 procent och 32 mandat 1993?
	"Vi har på allvar börjat lita på att vår egen politik håller, vi har ett klart och tydligt budskap", förklarar hon.
	Väljarna straffade alltså inte senterpartiet för att det bröt upp från blockpolitiken.
Sp-fokus på EU
	Sentern använder Europeiska unionen (EU) och frågan om EU-medlemskap för att visa hur det skulle påverka samhället och i grunden förändra den norska och nordiska samhällsmodellen.
	I valet använde sentern mycket framgångsrikt EU-frågan för att fokusera debatten på centerideologin och centersakfrågorna.
	Den nordiska centerrörelsen vilar på samma ideologiska grund med nyckelord som decentralisering, rättvis fördelning, god miljö och folkstyre. Norska sentern har på ideologisk grund formulerat sin EU-politik, vilket bara kan få en följd i EU-frågan.
C kan lära av sp
	Senterns nej till EU är en logisk följd av partiets helhetspolitik.
	EU lägger hinder i vägen för att förverkliga centerpolitiken. Det krävs politisk styrning för att kunna motverka de fria marknadskrafternas negativa verkningar i form av centralisering, sned fördelning, miljöförstöring och sämre demokrati. EU erbjuder inte dessa politiska styrmedel, vilket däremot den nordiska samhällsmodellen gör eller har gjort.
	Erfarenheterna från Norge, där sentern diskuterar styrmedel och står för en tydlig centerpolitik, visar att väljarna uppskattar ett självständigt och grön centerparti, som drar nödvändiga slutsatser av sin ideologi och avvisar EU-anslutning.
	Jag tror inte svenska centern kan undgå att bli inspirerad av sitt norska systerparti. Jäntlandscentern är det redan.
	Jag förstår inte hur svenska centern ska kunna dra någon annan slutsats än norska sentern gör i den för centerideologin, centerpolitiken och Sverige så avgörande EU-frågan.
Försiktig med råd
	Anne Enger Lahnstein är försiktig med att agera storasyster _ att ge råd till svenska centern.
	Hon svarar helst undvikande, att "svenskarna måste tänka själva" eller med ett leende och orden "jag kan inte säga mer", när frågorna blir för känsliga i förhållande till centern.
	Hon vill inte ge Olof Johansson råd i regeringsfrågan, även om hon klart säger vad hon tycker om höyre och den nyliberala politik, som moderaterna på båda sidor om Kölen står för.
	Klart är att svenska centern befinner sig i en situation som liknar den norska sentern befann sig 1990. Liksom i Norge sitter centern i en högerledd regering, som för en politik som på viktiga punkter går emot centerideologin och gör att partiet förlorar i trovärdighet.
C-ideologi mot EU
	När Anne Enger Lahnstein svarar på min fråga om vilka tre centerideologiska argument hon har mot EU-medlemskap, säger hon: "folkstyre, decentralisering och likvärdiga villkor i hela landet".
	På frågan om man på centerideologisk grund kan säga ja till EU-medlemskap, svarar hon att hon har "mycket svårt att se att det är möjligt" och "för vår del är svaret nej".
	Jag har svårt att se hur svaret skulle kunna bli något annat än nej även för svenska centerns del, om inte partiet ska överge sin ekohumanistiska och decentralistiska ideologi.

Jörgen Bengtson är HT:s chefredaktör.


andraledare 931221

Serbisk fascistseger uteblev
	Parlamentsvalet i Serbien gick som president Slobodan Milosevic räknade med och bättre än opinionsmätningarna trodde: Serbiens socialistparti (SPS) segrade. Det gick bättre än väntat för de starkt nationalistiska socialisterna. SPS får cirka 37 procent av rösterna och cirka 125 av parlamentets 250 mandat, en fjärdedel mer än i förra valet, då SPS fick 101 mandat.
	Näst största parti blir Vuc Draskovics liberala oppositionsallians Demokratiska rörelsen (Depos), som får omkring 16 procent.
	De andra stora demokratiska partiet, Demokratiska partiet (DS), får cirka elva procent. Det mindre av de tre demokratiska partierna, Serbiens demokratiska parti, får preliminärt bara fyra procent och klarar därmed inte valspärren på fem procent.
	Tredje största parti verkar att bli fascistiska Serbiska radikala partiet (SRS) under Vojeslav Seselj, som får omkring 13 procent, en kraftig tillbakagång från förra valets 22,5 procent.
	Det likaledes fascistiska Serbiska enhetspartiet _ under den för krigsbrott, mord och bankrån efterlyste Seljko Raznjatovic ("Arkan") _ gör ett katastrofval. Partiet ser bara ut att få ett mandat.
	Den uteblivna fascistsegern i söndagens serbiska parlamentsval är ett litet hoppfullt tecken.
	Annars är det svårt att vara hoppfull om serbisk politik. President Slobodan Milosevic styr med diktatorisk hand, han kontrollerar TV-stationerna, alla partier är starkt nationalistiska, högern är mycket starkare än vänstern.
	Hoppet står till Demokratiska rörelsen och Demokratiska partiet, de två liberala rörelserna som vill få slut på krigen i Bosnien och Kroatien, ge bosnierna en eget stat och behandla Serbiens minoriteter anständigt. De kan bilda en starkare krigsvägraropposition än tidigare.
	Det är inte uteslutet att Slobodan Milosevic, stärkt som han är med egen eller näst intill egen majoritet i parlamentet, kan komma med seriösa fredsförslag, både gentemot Kroatien och Bosnien. Vi tror det dock inte förrän förslagen finns på borden, kanonerna har tystnat och serbernas reträtt har börjat.
	Om Milosivec skulle bestämma sig för att spela ut fredskortet, finns det en krigsvägraropposition på hemmaplan i Vuc Draskovics partiallians och Demokratiska partiet. Den kan i sådana fall komma att spela en konstruktiv fredsroll.





Silmet
väntar på
kapitalet

	Averbuch Jel är teknisk direktör på den kemisk-tekniska fabriken Silmet strax utanför samhället Sillamäe i Estland. Han skrattar gott åt min fråga varifrån de får riskkapital till sina investeringar.
	_ Vilka investeringar? är hans motfråga.
	För att kunna investera måste man ha pengar, men pengar är en bristvara i Estland, får vi veta. Staten har inga pengar att låna ut. Inte heller bankerna, i alla fall inte till villkor som något estländskt företag med självbevarelsedrift kan ställa upp på.
Radioaktiv sjö
	Då ska ni också veta att Silmet är ett framgångsrikt företag med estländska mått mätt. Framgången är anmärkningsvärd mot bakgrund av att företaget tidigare var ett kombinat för anrikning av uran. Avfallet dumpades i närmaste sjö. I dag är sjön inte oväntat stendöd.
	Silmet i dag köper råämnet laparit, som bryts på Kolahalvön i Ryssland. Ur detta ämne anrikar företaget ett stort antal substanser, bland annat oxider av cerium och lanthanum samt titan och och en blandning kallad niobium.
	Marknaden är stor och innehåller både rymd-, kemi-, tele- och dataindustri. Dessutom använder Silmet sina ämnen till att göra filter i olika former för både industri och hushåll.
	Exporten går till bland annat Belgien, Frankrike, Tyskland och Japan. På frågan om inte Sverige köper något av Silmet svarar Jel med att rycka på axlarna, ruska på huvudet med ett ansiktsuttryck, som signalerar att han inte är så bra på geografi.
Inga investeringar
	Förädlingen har emellertid varit alltför kostnadskrävande, eftersom det till varje ton laparit behövs ett ton svavelsyra. Därför köper man numera halvfabrikat från Ryssland, det vill säga grovt anrikad laparit, vilket kräver en tiondel så mycket svavelsyra.
	Trots att kostnaderna på detta sätt har minskat avsevärt, blir det inte mycket över till nyinvesteringar och nyanställningar, även om det skulle finnas potential för det. I dag har Silmet 1 600 anställda. Lönen varierar från omkring 400 estniska kronor (250 kr) per månad för en arbetare upp till 1 200 kronor (750 kr) i månaden för en arbetsledare och lägre chef.
Facket är svagt
	Kvinnor och män har lika mycket, eller lika litet, betalt. När jag sedan frågar om den fackliga aktiviteten, svarar Jei mycket korthugget: "Det finns en fackklubb."
	Av svaret att döma är den fackliga aktiviteten inte särskilt stor.
	Han återkommer till svårigheterna att överhuvud taget hitta resurser till att reinvestera i maskinparken. Enda möjligheten att skapa ekonomiskt utrymme för investeringar är att företaget själv genererar ett stort överskott.
	Vi tror honom. Det räcker med en titt på inredningen i kontorslokalerna, som ser ut att vara hämtad direkt från Överskottsbolaget. Kontorsmaterial är en investering, som sannolikt ligger mycket långt ned på prioriteringslistan.
Politiska orsaker
	Någon nämner möjligheten att skaffa utländskt kapital genom att släppa in delägare i företaget.
	_ Visst, vi håller dörren öppen, men ännu är det ingen som vågat kliva över tröskeln, säger Jel med ett stänk av uppgivenhet i rösten.
	Han säger detta trots att Silmet har goda utvecklingsmöjligheter. En förklaring till det ljumma intresset i väst kan ligga på ett helt annat plan _ det politiska. Fortfarande är den politiska situationen i landet för instabil för att utländska investerare ska våga ta det avgörande steget.
	Silmet är med andra ord fast i samma fälla, som så många andra företag i före detta Sovjetunionen. Frågan är ändå om inte Silmet, de svåra förhållandena till trots, hör till de mindre riskabla satsningarna.

Reinhold Hellgren är ledarskribent på HT.

Detta är den tredje artikeln om Estland. De tidigare artiklarna publicerades den 30 april och 3 maj.







SJ, fuska inte
bort snabbtågen

	Statens järnvägar (SJ) rustar steg för steg ner tågtrafiken mellan Hudiksvall och Stockholm. Jämför med för några år sedan är det både färre turer, fler byten i Gävle och tåg som har blivit ersatta av bussar.
	Många trodde att nedrustningen skulle upphöra, när SJ rustade upp stationshuset i Hudiksvall och banverket började rusta upp Ostkustbanan.
	Ack, nej. Höstens tidtabell innehåller försämringar. En av dem _ indragningen av nattåget från Gävle till Göteborg och Malmö _ lyckades uppvaktande politiker rädda i absolut sista stund. SJ ändrade sig tyvärr så sent att tåget inte finns med i tidtabellen.
X 2000-tåg till

	Många har satt sitt hopp till snabbtåget X 2000, att det ska förbättra tågförbindelserna för hälsingarna.
	Enligt de gamla planerna skulle X 2000 börja trafikera sträckan Stockholm_Sundsvall 1996. Enligt SJ:s nya planer börjar tågen rulla redan under 1994, eftersom SJ har fått extraanslag för att köpa X 2000-tåg. Till en början blir det ett tåg i vardera riktning.
	Det är först när Ostkustbanan i slutet av 1996 är upprustad hela vägen till Sundsvall, som X 2000 kommer till sin fulla rätt.
	1996 ska X 2000 klara sträckan Sundsvall_Stockholm på tre timmar. Mellan Hudiksvall och Stockholm krymper restiden från tre och en halv timmar i dag till strax över två timmar. Från och med 1997 blir det sannolikt tre X 2000-turer i vardera riktning.

stannar alla tåg i Hudik
	Det är inte säkert att alla snabbtåg alltid kommer att stanna i Hälsingland. Det är dock inte som Hälsinge-Kuriren påstår i torsdagens tidning, att det kanske inte blir några snabbtåg som stannar i Hälsingland, när X 2000 börjar rulla nästa år.
	Den frågan är i praktiken avgjord.
	X 2000 kommer att stanna i Hudiskvall och Söderhamn, lovade SJ:s persontrafikchef Karl-Axel Strand, när han tog emot en kommunal uppvaktning den 16 augusti i år.
	"Vi var helt överens om att inga snabbtåg ska starta utan att stanna i Hudiksvall och Söderhamn", säger Hudiksvalls planeringschef Bengt Gill till HT.
	En annan som var med under uppvaktningen var Elisabet Asplund, områdeschef för Ostkustbanan. Enligt henne är inget formellt bestämt, men hon säger till HT att det "absolut mest sannolika är att tågen stannar i Hudiksvall och Söderhamn."
	Det är alltså ingen risk att snabbtågen kommer att passera Hälsingland, när de rullar igång 1994. Men frågan är vad som händer efter några år.
Inte säkert att alla tåg

	I SJ:s framtidsplaner finns utrymme för snabbtåg, som kör rakt igenom Hälsingland och lämna över 140 000 hälsingar i sticket.
	Elisabet Asplund bedömer det visserligen som osannolikt att SJ skulle sätta in snabbtåg, som inte stannar i Hudiksvall och Söderhamn. Men om efterfrågan finns, så är SJ berett att sätta in direkttåg Stockholm_Sundsvall, som inte stannar i Hälsingland.
	"Marknaden bestämmer vilka tåg som ska gå", säger Asplund.
	Det är struntprat. Det är SJ, inte marknaden, som bestämmer vilka stationer X 2000-tågen ska stanna på. SJ bestämmer med sitt utbud vad marknaden i praktiken kan efterfråga.
SJ måste lära sig
satsa långsiktigt
	SJ måste inse att resenärerna på Ostkustbanan vill ha tåg, som går ofta, på fasta klockslag, håller tidtabellen och är billiga.
	I dag går tågen Sundsvall_Stockholm inte ens varannan timma.
	Tågen går inte på fasta klockslag.
	Tidtabellen verkar att vara mer av önskelista än löfteslista. Några minuters försening räknar inte ens SJ som försening.
	Biljetterna är så dyra att bara röda avgångar (en per dag) klarar konkurrensen med buss, obokat flyg och bil (rörlig kostnad).
	SJ måste lära sig att satsa långsiktigt. En långsiktig satsning på Ostkustbanan bör innefatta tåg, som går varje timma, avgår på fasta klockslag, håller tiderna, följer en tidtabell som inte växlar från år till år, erbjuder många billiga avgångar och har snabbtåg som gå ofta och alltid stannar i Hudiksvall och Söderhamn.
	

bildtext:
SJ får inte fuska bort snabbtågen på Ostkustbanan genom att ha för få avgångar eller låta bli att stanna i Hudiksvall och Söderhamn.





Sverige _ stat
eller delstat?

	Ska Sverige vara en självständig stat eller en delstat i Europeiska unionen?
	Den fråga ställer få i EU-debatten, trots att det är just detta EU-medlemskapet ytterst handlar om. EU är inte en färdigutvecklad förbundsstat men rör sig hela tiden i riktning mot förbundsstatsmålet. I förlängningen betyder därför ett EU-medlemskap att Sverige blir en delstat i EU.
Konsekvensutredningarna
om EU är beställningsverk
	Regeringen har tillsatt en rad utredningar, som ska redovisa konsekvenser av EU-medlemskap. Regeringen gav redan från början utredningarna en sådan EU-vänlig sammansättning att alla på förhand visste vad resultatet skulle bli: ja till EU-medlemskap.
	Utredningarna är i praktiken beställningsverk från regeringen och socialdemokraterna. Trovärdigheten blir därefter.
	Konsekvensutredningarna ska ge draghjälp åt ja-sidan och hjälpa till att legitimera en svensk EU-anslutning.
	I torsdags kom den sjätte konsekvensutredningen, "Suveränitet och demokrati", som haft statsvetarprofessorn Olof Ruin som ordförande.
Konsekvensutredning
synar suveräniteten
	Ruins utredning synar suveränitets- och demokratifrågor ur tre perspektiv: medlemskap, EES-avtal och frihandelsavtal. Föga förvånande kommer denna utredning till samma slutsats som alla andra regeringstillsatta EU-utredningar: ja till medlemskap.
	Konsekvensutredningarna är en skandal. Än mer skandalöst är att oberoende och EU-kritiska organisationer och grupper inte har fått pengar att göra från regeringen fristående konsekvensutredningar.
	Ruins utredning skiljer mellan formell och faktisk suveränitet. Med frihandels- och EES-avtal har Sverige större formell suveränitet än vid medlemskap. Med medlemskap får Sverige större faktisk suveränitet, hävdar utredningen.
Hävdar att suveräniteten
ökar med EU-medlemskap
	Utredningen erkänner att "Sveriges formella suveränitet minskar vid ett medlemskap i EU". Det är ett faktum, en följd av att EU:s grundlag, Romfördraget, blir överordnad svensk grundlag. En betydande formell suveränitet går också förlorad med EES-avtalet.
	Enligt utredningen ökar Sveriges faktiska suveränitet vid medlemskap, eftersom Sverige deltar i EU:s beslutsprocess. Demokratin i Sverige blir också bättre vid EU-medlemskap.
	Om Sverige väljer att stå utanför EU, är det till "priset av en kontinuerlig urholkning av våra faktiska möjligheter att själva fatta beslut i många centrala frågor", skriver utredningen hotfullt.
	Den varnar för betydande försvagning av den faktiska suveräniteten om Sverige står utanför EU. Detta kan förväntas bli "i många hänseenden besvärande för Sverige", säger utredningen.
Suveräniteten
går förlorad
	Utredningen rymmer orwellskt nyspråk. "Krig" blir visserligen inte "fred" men minskad eller förlorad suveränitet blir ökad "faktisk suveränitet".
	Eftersom EU har bestämmanderätten inom stora politikområden och Romfördraget saknar utträdesparagraf, innebär EU-medlemskapet att den nationella suveräniteten går förlorad. I EU är Romfördraget och EG-rätten överordnad nationell grundlag och nationell rätt.
	Folkstyret blir sämre, eftersom besluten tas ännu längre bort från människorna, insynen i beslutsprocessen är sämre, gemensamma fora för opinionsbildning saknas, domstolarnas inflytande är större och marknaden har mer att säga till om på folkvalda församlingars bekostnad.
	När det är dags för Sverige att gå till folkomröstning står valet mellan fortsatt självständighet _ med de inskränkningar det innebär i en värld där vi är beroende av beslut utanför vårt lands gränser _ eller anslutning till Europeiska unionen. Det senare innebär att Sverige med tiden blir en liten delstat i en mäktig supermakt.





Självstyre öppnar
för självständighet

	Under den senaste veckan har två händelser skrivit in sig i historieböckerna. Först gick Sydafrika till fria val, sedan fick palestinierna självstyre.
	Inom loppet av några dagar har vi skådat världshistoria i Sydafrika och Mellanöstern, för det råder knappast någon tvekan om att avtalet om palestinskt självstyre är en historisk händelse: Det finns ingen väg tillbaka i Israel, vägen till palestinskt självstyre och en framtida palestinsk stat ligger öppen.
Dramatiskt
möte i Kairo
	Efter 27 års ockupation skrev Israel och Palestinska befrielseorganisationen (PLO) på onsdagen under ett avtal om palestinskt självstyre.
	Undertecknandet, som skedde i Kairo med cirka 2 500 utländska gäster närvarande, blev i sig en dramatisk tillställning. PLO-ledaren Yassir Arafat vägrade att skriva under det 220-sidiga avtalet.
	Yassir Arafat accepterade inte israelernas karta över hur stor del av Jeriko, som skulle få självstyre. Först efter amerikansk medling inför sittande honoratiores skrev Arafat under.
	Intermezzot i Kairo illustrerar problemen på vägen mot palestinskt självstyre. Vad palestinierna får är nämligen i första omgången inte mycket, ett begränsat självstyre på två landstycken som tillsammans inte är större än cirka 430 kvadratkilometer, knappt en femtedel av Hudiksvalls yta (2 496 kvadratkilometer).
	Avtalet om palestinskt självstyre för Gazaremsan och staden Jeriko omfattar knappt sju procent av Gaza-Västbankens yta. Mätt i folkmängd är Gaza-Jeriko betydligt större, cirka 40 procent.
Självstyre för
Gaza och Jeriko
	Avtalet ger palestinierna ett omfattande självstyre med egen beskattningsrätt, civil förvaltning, poliskår (9 000 palestinska poliser), regering och många symboler som normalt tillkommer en självständig stat: pass, flagga, frimärken, flygbolag och flygfält.
	Inom tre veckor ska Israel ha dragit sig tillbaka från Gaza-Jeriko-området.
	Om självstyret för Gaza-Jeriko fungerar som planerat, ska det efter några månader utvidgas till hela Västbanken. I oktober 1994 är det meningen att palestinierna ska välja kommunfullmäktige och nationellt parlament för Gaza och Västbanken (Palestina).
	Om valen och processen fram till valen inte bjuder på obehagliga överraskningar, följer en israelisk truppreträtt från huvuddelen av Västbanken.
	Senast två år efter det att självstyret trätt i kraft ska israeler och palestinier förhandla om de ockuperade områdenas definitiva status. Detta nya avtal ska vara klart inom fem år.
Öppnar för en
palestinsk stat
	Avtalet om palestinskt självstyre säger inte något om en palestinsk stat. Ändå är det detta självstyret handlar om.
	Om palestinierna förvaltar självstyret väl, israelerna visar fortsatt kompromissvilja och båda sidor håller extremisterna stången, är det möjligt att ta steget från självstyre till självständighet, kanske inom ramen för ett statsförbund med Israel.
	Det som avgör om självstyret blir en framgång, är om vanliga palestinier i Gaza och på Västbanken får det materiellt bättre, om de får arbete, bostäder, utbildning och hopp om framtiden.
	Till detta behövs politisk vilja och pengar. Bidrag och annat bistånd från västvärlden och arabvärlden är avgörande för om självstyret ska bli en framgång. En grundförutsättning är dock att israeler och palestinier försonas och börjar se att framtiden heter fred och frihet istället för krig och förtryck, att alla tjänar på samarbete och samförstånd.

bildtext:
Självstyret för Gazaremsan och staden Jeriko lägger grunden till en framtida självständighet för Palestina. Den närmaste tiden avgör om palestiniernas dröm om en egen stat kan bli verklighet under 1990-talet, om Israel är villigt att byta land mot fred.







Ska Europa bevittna
en mänsklig katastrof?

	Mycket talar för att Europa får bevittna en mänsklig katastrof i Bosnien i vinter. Efter det sista sammanbrottet i förhandlingarna om Geneveplanen i slutet av september står det klart att ingen av de stridande parterna är beredda att backa från sina förhandlingspositioner.
Världssamfundet
har ett svårt val
	Den plan som presenterats av medlarna David Owen och Thorvald Stoltenberg har i praktiken avvisats av muslimerna, eftersom den endast ger muslimerna en bråkdel tillbaka av de områden, som de bosniska serberna erövrat.
	I dag kontrollerar serberna närmare 70 procent av Bosnien, men är villig att lämna ifrån sig endast 18 procent till muslimerna, enligt den liggande fredsplanen. I detta problem ligger både låsningen och lösningen i denna konflikt.
	Dödläget i förhandlingarna, den stundande vintern, svårigheterna för hjälptransporterna och den begynnande splittringen bland muslimerna kommer att ställa omvärlden inför det svåra valet att använda vapenmakt för ett resolut ingripande eller vänta ut någon av parterna.
	Ett svårt val. Men en sak är säker, den historiska domen blir hård om världssamfundet (FN) väljer en passiv och alltför avvaktande linje i denna konflikt.
Det ser mörkt ut
för fredsprocessen
	Medlarna Owen och Stoltenberg bör vid det här laget vara ganska trötta med tanke på att de har fått se två av sina fredsplaner gå i stöpet, den första presenterades den 1 september i år och avvisades av muslimerna av samma anledning som den sista planen.
	I dagsläget ser det mörkt ut för den fortsatta fredsprocessen i Bosnien. Väntan på en tredje fredsplan kan bli lång, alltför lång. Det gäller ju att på något sätt lossa knutarna för att kunna presentera ett realistiskt förslag. En förhandlingsprocess av denna sort tål inte många nederlag. Mönstret från Mellanösternkonflikten avskräcker.
	Ett klassiskt problem i konflikter av denna typ är att den starkare parten, i detta fall serberna, inför nästa fredsmöte ser till att ta ännu mer mark av muslimerna. På detta sätt får de ännu ett starkt kort att spela ut i en förhandling, det vill säga man tar två steg framåt för att sedan ta ett steg bakåt. Då har man ändå vunnit ett steg fram.
	Detta är ett bekant mönster i förhandlingsprocesser, man roffar åt sig lite extra för att sedan kunna kosta på sig att förhandla bort samma bit. Ett kännt exempel är hur supermakterna, före detta Sovjetunionen och USA, under det kalla kriget inför flera toppmöten såg till att öka sin vapenmakt för att få något att förhandla om.
	I ett sådant fall blir förhandligarna bara ett spel för galleriet. Dags att planera för
ett väpnat ingripande
	Ett alternativ som många förespråkar är att öka antalet FN-soldater med uppgift att hålla säkerhetszoner och säkra mattransporter. Hittills har detta fungerat någorlunda, men hur kommer det att fungera i ett vinterkallt Bosnien med nödlidande civilbefolkning och en stegrad frustration hos de stridande parterna?
	Rapporterna om kroaternas massaker på invånarna i den muslimska byn Stupni Do, visar att normlösheten numera är den rådande principen i detta inbördeskrig.
	Redan i dag är det enorma svårigheter för FN-kolonnerna att nå fram med matransoner till civilbefolkningen. Vägar och broar är förstörda och respekten för FN-flaggan minskar succesivt hos de stridande parterna. FN-uppdraget blir alltmer riskabelt.
	För varje ny dag kriget fortsätter och för varje nytt offer fördjupas konflikten, den historiska skulden växer och kravet på hämnd blir ett arvegods från generation till generation.
	Därför måste världssamfundet på allvar börja planera för en kraftfull intervention i Bosnien i första hand för att skilja de stridande parterna åt och säkra leveranser av mat och medicin till civilbefolkningen.
	Detta kan visa sig vara den mest humana hjälpen.


bildtext
Bosniens president Alija Izetbegovics krav för att godkänna fredsavtalet är att det förkrymta Bosnien ska bli en någorlunda sammanhängade geografisk enhet med landkorridorer till hamnar vid Adriatiska havet i väster och Donaus biflod Sava i norr. De bosniska serberna har sagt nej.






Skambud från EU

	EU-kommissionen har kommit med sitt regionalpolitiska bud i förhandlingarna med Sverige, Norge och Finland: Norrbotten får bli EU-stödområde.
	EU:s bud är ett skambud!
	Men EU-förespråkarna försöker sälja det som en stor svensk förhandlingsframgång, trots att förhandlarna bara fått igenom en bråkdel av vad de krävde.
Sverige inte fattigt
nog för EU-regionalstöd
	Europeiska unionen (EU) har en regionalpolitik, som försöker mildra effekterna av den koncentration och utslagning av människor och regioner, som EU:s inre marknad leder till. EU kanaliserar sitt regionalstöd via olika region- och strukturfonder.
	Lejonparten av EU:s regionalstöd går till Unionens fattigaste delar: Portugal, Spanien, Grekland och Irland samt södra Italien, östra Tyskland och delar av Frankrike, Belgien, Nederländerna och Storbritannien. Sådana områden kallas mål-1-områden.
	Inget område i Sverige är fattigt nog för att få detta stöd, som omfattar drygt 180 miljarder kronor per år 1994_1999. För att bli ett sådant område måste regionen ha en bruttonationalprodukt (BNP) per invånare på högst 75 procent av EU-genomsnittet.
	Sverige ligger på 110 procent av EU-genomsnittet. Norrbottens län ligger på hela 113 procent, eftersom länet har gruvor, vattenkraft, skogs- och stålindustri som ger hög nationalinkomst.
	Hög BNP säger dock inget om individernas inkomster _ de ligger under riksgenomsnittet i Norrbotten.
Enbart Norrbotten
med i stödområdet
	EU gör vissa undantag från 75-procentskravet. EU kan placera rikare regioner i sin motsvarighet till Sveriges regionala stödområden, vilket EU också gör.
	När EU-kommissionen föreslår att Norrbotten ska tillhöra EU:s permanenta stödområde kan det låta generöst, men är det inte.
	Det är en eftergift åt eftergifter till Norge och Finland.
	EU-kommissionen föreslår att Norges och Finlands "Norrland" _ Norges fyra nordligaste län och Finlands fem nordligaste/östligaste län _ ska bli mål-1-områden. EU:s motiv för att placera Norrbotten i samma stödområde är att det gränsar till mål-1-områden i Norge och Finland. Konkurrensvillkoren skulle bli alltför olika, om inte Norrbotten fick samma möjlighet, anser EU.
Sverige fick igenom
15 procent av kravet
	I förhandlingarna med EU kräver Sverige att de fyra nordligaste länen, norra Gävleborgs län (Hälsingland) och delar av stödområdet utanför dessa fem län _ totalt cirka 20 procent av befolkningen _ ska tillhöra EU:s permanenta stödområde (mål-1-område).
	Sverige kräver också särskilt stöd till jordbruket i stora delar av landet ("subarktiskt jordbruksstöd"), där bibehållet Norrlandsstöd med ko- och produktbidrag är en mycket viktig del, samt bibehållet gräns- och tullskydd för jordbruket under en lång övergångstid.
	Det enda EU-kommissionen accepterar är att föra Norrbotten, med 3,1 procent av befolkningen, till EU:s permanenta stödområde. Sverige har med andra ord bara fått igen 15 procent av sitt krav på detta regionalpolitiska område mätt i befolkning.
	På jordbruksområdet är förhandlingsresultatet ännu sämre. EU-kommissionen säger nej till "subarktiskt jordbruksstöd", övergångsbestämmelser, djur- och produktbidrag. EU:s priser och regler ska gälla från första dagen.
	Det enda EU öppnar för är vissa direkta bidrag till bönder.
Regionalstöd och jordbruk
får centern att säga nej
	Sverige har fått igenom en bråkdel av sina måttfulla krav i förhandlingarna med EU om regional- och jordbruksstöd. I praktiken handlar det om hur mycket Sverige ska få tillbaka på de 27 miljarder kronor per år, som vi ska betala till EU från och med 1998 (23 miljarder före 1998).
	Redan före förhandlingarna stod det klart att Sverige inte skulle få mycket tillbaka. Sverige skulle bli EU:s mjölkkossa nummer ett.
	Nu står det allt mer klart att Sverige inte ens får ett anständigt regional- och jordbruksstöd från EU eller rätt att behålla alla våra nuvarande stödformer. De stora bidrag Sverige måste lämna till EU:s budget gör också att det blir mindre pengar över i Sveriges statsbudget för satsningar, som kommer glesbygden till del.
	Enligt vad HT erfar bedömer ledande centerpartister _ med insyn i förhandlingsarbetet _ EU:s bud på flera områden som så dåliga att det därav följande förhandlingsresultatet kommer att få centerpartiet och svenska folket att säga nej till medlemskap.
	Vi blir inte förvånade om resultatet blir ett rungande nej.


tredjeledare 940613

Skandalös hantering av Kullens förskola

	Hanteringen av Kullens förskola är ett sorgligt kapitel, som framför allt kommundelschefen i Hudiksvall, Rolf Ragnarsson, bör skämmas över. Men även kommunalrådet Margareta Berg Kjellin (m) bör känna skammens rodnad, när hon summerar hanteringen av Kullen.
	Kullens daghem är Hudiksvalls äldsta. Det har funnits i 26 år. Nu finns det inte längre. I fredags lade kommunen ner förskolan och splittrade personal och barn på tretton (!) olika platser.
	Om kommundelschefen Rolf Ragnarsson hade haft normal framförhållning, hade han naturligtvis flyttat Kullen till nya lokaler. Ombyggnationen av servicehuset Fredens kulle, som Kullens förskola har varit inrymt i, har kommundelsledningen känt till länge.
	Berörda föräldrar, barn och personal visste inte förrän sent vad som skulle hända med Kullens förskola. Kommundelsledningen borde tidigt ha gett dem besked att barn- och personalgruppen ska hållas ihop och sedan ha sett till att man hittade nya lokaler till Kullen. Så har inte skett, vilket är en skandal, som fler än de berörda på Kullen har anledning att vara upprörda över.







Skatteväxla för
arbete och miljö

	Det svenska skatte- och avgiftssystemet missgynnar arbete och miljö. Därför är det nödvändigt med en skatteväxling, som ökar beskattningen av miljöskadliga varor och tjänster, miljöfarliga ämnen och verksamheter och som minskar beskattningen av arbetskraft.
	Denna skatteväxling skulle slå två flugor i en smäll: Förbättra miljön och öka sysselsättningen.
	Skatteväxlingar av den här typen borde ha framtiden för sig, men kommer de att bli verklighet?
	Ja, förhoppningsvis, det börjar ljusna vid horisonten. Regeringen kommer att snabbutreda frågan om skatteväxling under nästa år.
Strid i regeringen
om skatteväxling
	I fredags kom regeringspartierna nämligen överens om att på allvar utreda en skatteväxling mellan arbete och miljö. Regeringen kommer att avisera utredningen i budgetförslaget den 10 januari nästa år och tillsätta utredningen före januari månads utgång.
	Utredningen ska studera hur man kan växla höjda miljöskatter mot sänkt skatt på arbete, vilken effekt en sådan skatteväxling har samt vilka effekter miljöskatter och miljöavgifter har på miljö och samhällsekonomi.
	På nyåret tar regeringen första steget genom att tillsätta en utredning. Formellt ansvarigt statsråd är skatteminister Bo Lundgren (m). Han vill att utredningen ska arbeta snabbt och vara klar redan sommaren 1994.
Moderaterna tror
inte på skatteväxling
	Moderata samlingspartiet och folkpartiet liberalerna tror inte på skatteväxling. De har fram till ny inte ens velat utreda frågan.
	Centerpartiet och kristdemokratiska samhällspartiet har inte gett vika för det moderat-liberala motståndet. De har drivit på för att få till stånd skatteväxling och utredning, stödda av bland andra miljöpartiet de gröna. Även socialdemokraterna är försiktigt positiva till skatteväxling.
	Finansminister Anne Wibble (fp) är tveksam till skatteväxling, eftersom hon anser att den kan leda till att företagen förlorar i konkurrenskraft.
	Skatteminister Bo Lundgren (m) anser att skatteväxling bara går att genomföra i Sverige om alla västliga industriländer i OECD också genomför skatteväxling.
Rätt med hög miljöskatt
och lägre skatt på arbete
	Sverige har en positiv och förhållandevis bred erfarenhet av miljöskatter och miljöavgifter. Två exempel från de senaste årens miljöpolitik belyser detta.
	Den högre miljöskatten på blyad bensin har på några år mycket kraftigt minskat förbrukningen av blyhaltig bensin. Nästa år försvinner den blyade bensinen i stort från marknaden.
	Miljövgiften på kväveoxidutsläpp har på några år minskat utsläppen från värmepannor med 35 procent.
	Det är denna väg Sverige måste vandra. Det är viktigt att Sverige utvecklar fler och finare finanspolitiska styrmedel i miljöpolitiken, där skatter och avgifter är av avgörande betydelse, även om motståndet är starkt i delar av Europeiska unionen (EU).
	Svenska naturskyddsföreningen (SNF) föreslår en skatteväxling på cirka 30 miljarder kronor. Kds skatteväxling rör sig i samma storleksordning, vilket motsvarar en sänkning av arbetsgivaravgifterna med fyra till fem procentenheter.
Flera jobb och bättre
miljö med skatteväxling
	Fördelarna med skatteväxling för miljön är uppenbara.
	Den gör arbetskraften billigare, vilket ökar sysselsättningen.
	Den gör ickeförnybara och miljöskadliga råvaror dyrare, vilket minskar användningen av dessa och därmed miljöbelastningen. Den stimulerar utvecklingen av miljövänliga alternativ och driver på företags- och samhällsutvecklingen i denna riktning.
	Frågan om skatteväxling för miljön väcktes i riksdagen redan för två årtionden sedan av Birgitta Hambraeus (c) och Olof Johansson (c). Nu har Olof Johansson som miljöminister lotsat den första utredningen om skatteväxling genom regeringens hantering.
	Tack vare centern blir skatteväxlingen sannolikt ett av de viktiga miljö- och näringspolitiska medlen under nittiotalet.

bildtext:
En skatteväxling för miljön, där det blir höjda skatter på miljöskadliga utsläpp och sänkt skatt på arbetskraft, kommer att förbättre miljön och öka sysselsättningen.


andraledare 940506

Skatteväxling stärker företagen

	Professor Ernst von Weizsäcker är mannen som fått Europeiska unionen (EU) att tänka i miljövänligare banor. Han har dock hittills kämpat förgäves för att få EU att acceptera skatteväxling mellan arbete och förbrukning av energi och andra naturresurser.
	I Sverige har centerpartiet och miljöpartiet de gröna länge kämpat för en sådan skatteväxling, utan att få genomslag hos de andra partierna. Mest negativ har moderaterna varit. Motargumentet har varit att en skatteväxling kommer att slå ut vitala delar av industrin, eftersom den tappar i konkurrenskraft när energin blir för dyr.
	Weizsäcker anser tvärtom att företagen kan göra stora rationaliseringsvinster vid en skatteväxling. Han tar Japan som exempel, där industrierna har lyckats så bra, trots att energipriserna varit bland de högsta i världen.
	En viktig förutsättning för en övergång till ny beskattning är att företagen är förvarnade och att växlingen sker succesivt i kombination med ökad hushållning, enligt Weizsäcker. På längre sikt ser han möjligheter att fyrdubbla energihushållningen.
	Omställningen måste dessutom ske med bibehållet skattetryck. Detta är ett grundkrav för att få företagen att acceptera en växling av skatterna.
	När dessa villkor är uppfyllda är det bara ett hinder kvar att röja undan, skatteminister Bo Lundgren. Denna uppgift kan emellertid sköta sig själv den 18 september.






Skjut upp
fusionen

	Fusionsplanerna mellan Volvo och Renault har piskat upp en het debatt i det svenska folkhemmet. Tiden fram till den extra bolagsstämman den 9 november, då fusionen ska klubbas igenom, kommer att bli kämpig för Volvos styrelse.
	De alltför många frågetecknen kring affären har spridit en oro bland aktieägare och anställda. Mot bakgrund av denna oro vore det inte klokt av företagsledningen att till varje pris trumfa igenom denna affär.
	Det vore inte heller klokt att i sista stund dra sig ur denna affär. Volvos företagsledning borde istället lyssna på kritiken och skjuta upp fusionsbeslutet för att få tid att räta ut alla frågetecken kring affären.
Alltför oklart
ägarförhållande
	Den största oklarheten gäller det framtida ägandet av det nya företaget. Enligt det prospekt, som ligger till grund för affären ska statsägda Renault stå för 65 procent av aktiekapitalet och Volvo för det resterande kapitalet.
	För Volvos del är detta ett olyckligt ägarförhållande på lång sikt. Detta eftersom den franska staten i framtida pressade situationer i första hand ser till franska intressen och i andra hand till hela företagets väl.
	Därför har Renault fått statens medgivande att gå in i affären med ett löfte om en framtida privatisering. Men ingen vet hur pass omfattande den kommer att bli och när i så fall den kommer att ske.
	På detta sätt kan det svenska bilföretaget Volvo hamna i händerna på den franska statens goda vilja under flera år framöver. En orimlig situation.
Inga besked om
forskning och jobb
	Ett annat problem är att det inte någonstans framgår hur mycket av forskning och utveckling, som kommer att stanna kvar i Sverige. Detsamma gäller det i Sverige så omfattande och väl fungerande nätet av underleverantörer.
	Allt kommer med Pehr G Gyllenhammars ord att organiseras på det för Sverige och Volvo lönsammaste och bästa sätt. Detta är inte särskilt lugnande att höra för alla de, vars utkomst är helt beroende av att Volvo också i fortsättningen kommer att vara en stor industri Sverge.
	Låt vara att Renault och Volvos modellprogram kompletterar varandra mycket bra och att företagen sedan alliansen 1990 uppnått ett mycket fruktbart och givande samarbete. Men detta räcker inte för att övertyga om en fusion. Det måste finnas en klar bild av hur framtiden ska se ut. Den är tyvärr alltför grumlig i dag.
Lyssna på kritiken
och skjut upp fusionen
	Volvos nuvarande styrelseordförande och blivande ordförande i det nya företaget, Pehr G Gyllenhammar, har varit en tillgång för svensk bilindustri. Hans ställning i Volvo är mycket stark, kanske alltför stark.
	Samgåendet med Renault är i första hand Gyllenhammars projekt, som säkert bygger på mycket goda intentioner för Volvos del. Men samtidigt kan han aldrig förneka att en lyckad affär med Renault skulle bli det naturliga crescendot på hans karriär.
	Detta kan ha gjort att han i kraft av sin suveräna ställning och i frånvaro av intern kritik har drivit på detta samgående för hårt. När nu kritiken växer sig allt starkare vore det ödesdigert, inte minst för hans egen karriär, om han med koppel på den övriga styrelsen bestämmer sig för att inte lyssna, utan istället agera hårdför företagsledare.
	Aktiespararnas kampanj för ett nej till fusionen har mötts av styrelsens utskick med prospekt som propaganda till 160 000 aktieägare samt en förfrågan om röstfullmakter från de aktieägare, som inte kommer att delta på stämman.
	På detta sätt har temperaturen skruvats upp inför bolagsstämman. Det kan aldrig vara hälsosamt att genomföra en så betydelsefull affär i ett sådant klimat. Därför bör styrelsen skjuta upp fusionsbeslutet.


bildtext
Samgåendet mellan Volvo och Renault håller på att utveckla sig till en riktig rysare. Tvivlen på affären växer sig allt starkare bland Volvos aktieägare och anställda. Det bästa i dag vore att skjuta upp fusionsbeslutet och räta ut alla frågetecken.



andraledare 931008

Skogsfusionen bra för Norrland

	De statliga skogsföretagen Assi och Domän går samman. Det beslöt de två företagens styrelser på torsdagen. Ett formellt regeringsbeslut är allt som återstår för att Sverige ska få ett fjärde block inom skogsindustrin.
	Det nya skogsföretaget får 11 000 anställda.
	Domän och Assi kompletterar varandra väl. Domän har skog _ 3,4 miljoner hektar skogsmark eller 14 procent av Sveriges skogsareal _ och 14 sågverk. Assi har skogsindustrier men inte skog. Det nya skogsföretaget blir en balanserande faktor till andra skogsföretag, som är industritunga och råvarusvaga.
	Assi_Domän-fusionen är bra för Norrland.
	Det nya skogsföretaget får sin tyngdpunkt i norra Sverige och står på starka ben genom att det har bra råvarubas och industristruktur. Företaget betyder mycket för sysselsättning och industriverksamhet i Norrland och spelar därmed en viktig regionalpolitisk roll.
	Än bättre blir det om Assi och Domän köper upp NCB (Norrlands skogsägares cellulosa AB). Assi, Domän och NCB skulle bli ett företag med goda framtidsutsikter och av stor regionalpolitisk betydelse.
	Regeringen vill privatisera Assi_Domän-företaget. Det finns en fara med en privatisering. Om varken staten eller Norrland har ägarkontrollen, blir Norrland förlorare.
	En privatisering får därför inte leda till att ägarkontrollen försvinner från Norrland. En möjlig lösning är att rikta utförsäljningen av skogsföretaget till jord- och skogsbrukare samt enskilda personer och företag i Norrland eller att låta staten behålla aktiemajoriteten.





Skolan
som fabrik

	
	Inte heller skolan kommer undan en granskning efter den företagsekonomiska produktionsmallen.
Endimensionell
analys av skolan
	Eva Edström-Fors och Viviann Gunnarsson på statskontoret har på uppdrag av Expertgruppen för studier i offentlig ekonomi (ESO) granskat både gymnasie- och grundskolans effektivitet och resultat.
	Granskningen utgår ifrån ett så kallat branschperspektiv, där skolan betraktas som en produktionsprocess. Vilken roll har utbildningen i samhällsekonomin? Finns en intäktssida vid sidan av de tunga kostnaderna? Hur ser skolans bidrag till samhällsekonomin ut i dag och hur ska bidraget kunna öka jämfört med i dag?
	Dessa frågor har varit styrande i undersökningen. Till detta kommer också ett direktiv om att beskriva hur en skola för ökad tillväxt skulle kunna se ut. Visst är det bra och nödvändigt att följa upp skolans effektivitet och kostnader. Men det är lika viktigt att vara försiktig när man tolkar resultaten och vidtar åtgärder.
Snedvridning med
tillväxten som mål
	En jämförelse mellan skolan och ett producerande företag är ett mycket grovt sätt att mäta effektiviteten i utbildningen. Detta medger också utredarna, som pekar på svårigheten att mäta sambandet mellan kostnader och kvalitet.
	Dessutom är det mycket stora skillnader i både kostnader och verksamhet mellan kommunerna. Bara dessa brister är tillräckligt för att starkt ifrågasätta meningen med att föreslå åtgärder för att skapa en mer tillväxtorienterad skola.
	Men även om det skulle gå att på ett någorlunda säkert sätt mäta dessa faktorer, är det alltför lätt att hamna snett när dessa mätvärden sedan ska användas för att öka effektiviteten.
	Risken är stor att utbildningsutbudet kommer att snedvridas till förmån för kortsiktigt produktiv utbildning.
Humanioran får
ta ett kliv bakåt
	Till produktiv utbildning räknas främst teknisk- och naturvetenskaplig utbildning, eftersom dessa områden rymmer de flesta framgångsrika exportföretagen i Sverige. På kort sikt kan en ensidig satsning på dessa områden vara lönsam, på lång sikt kan det vara direkt förödande.
	Begränsade ekonomiska resurser gör att en satsning på dessa områden tränger undan satsningar på bredden, vilket innebär att humanioran får ta ett kliv bakåt.
	Mönstret framträder vid en betraktelse av hur utbildningssatsningar har fördelats i bra och dåliga tider. När landets ekonomi är svag prioriteras den teknisk- naturvetenskapliga sektorn, medan det i bättre tider skapas utrymme för satsningar på bredden.
	Fenomenet visade sig både under lågkonjunkturen i början av åttiotalet och i början av nittiotalet.
Tillväxten
förblindar
	Enda möjligheten att genom utbildning bidra till en långsiktig tillväxt är att öka kvaliteten och bredden i undervisningen. Morgondagens samhälle kommer att ställa krav på helhetssyn och överblick hos alla individer. Därför är det nödvändigt att redan i grundskolan erbjuda en så bred undervisning som möjligt.
	Detta står inte i motsats till att regelbundet göra kvalitetstester, tvärtom. Uppföljning och kontroll är en förutsättning för att bibehålla en hög kvalitet i undervisningen över hela landet.
	En sådan utveckling är möjlig endast om man inte stirrar sig blind på tillväxtbegreppet.



bildtext
Framtidens skola måste ge eleverna helhetssyn och överblick. En alltför tillväxtorienterad skola hotar både bredden och kvaliteten i utbildningen på lång sikt.






Skolpengen
ökar klyftorna

	Regeringen Bildt har satt som mål att genomföra en "valfrihetsrevolution". En del av innehållet i denna revolution är bra, annat mindre bra, en del rent dåligt.
Problem med Bildts
"valfrihetsrevolution"
	Problemet med fyrpartiregeringens "valfrihetsrevolution" är att den i många fall har en baksida som heter "orättvisa", "segregation" och "ökade klyftor".
	På skolans område har "valfrihetsrevolutionen" _ en skolpeng som följer eleven _ inneburit att den offentliga, kommunala skolan får mindre pengar och att privata skolor i allmänhet blir överkompenserade för sina kostnader.
	Riksdagen införde skolpengsystemet hösten 1992. Antalet enskilda skolor har sedan dess exploderat. I dag finns det 253 så kallade friskolor. Ytterligare skolor står i kö för godkännande.
	Skolpengsystemet innebär att enskilda skolor, som skolverket har godkänt, har rätt till bidrag för antagna elever. Bidrag utgår med 85 procent av kostnaden för en elev i den offentliga skolan i aktuell kommun. En liten del av bidraget fördelas efter skolornas särskilda behov beroende på vilka elever den enskilda skolan har.
Skolpengen leder
till ökad segregation
	Vi ser redan hur systemet med skolpeng leder i riktning mot ett mer ojämlikt skolsystem, ökad segregation och växande klyftor.
	Svenska kommunförbundet och Lärarförbundet har slagit larm om den oroande utvecklingen. Massmedier som granskar utvecklingen i Stockholmsområdet ger samma besked.
	Socialdemokraterna har hakat på kritiken, senast på kommunala skolriksdagen i veckan. Enligt en s-rapport på skolriksdagen, baserad på enkäter i tio stora kommuner, har skolpengen lett till segregation och negativ utveckling för den kommunala skolan.
	Tre faktorer har påverkat utvecklingen, säger s-rapporten: Nedskärningar på skolområdet, principerna för fördelning av resurserna och överkompensation av privata skolor.
	Antalet speciallärare, kuratorer, skolpsykologer, talpedagoger, skolvärdar och lärarvikarier har minskat. Detta har främst drabbat elever med särskilt behov av stöd. Dessutom har klasstorleken ökat med två till tre elever sedan 1991, säger s-rapporten.
Frihet att välja skola
möjlig utan skolpeng
	Skolpengen har också en positiv sida. Den ger föräldrar frihet att välja skola på orter med flera skolor eller att starta skola i bygder utan skola. Den tvingar skolorna att bli bättre.
	Det går att kombinera valfrihet med rättvisa på skolans område. Det är dock inte möjligt med dagens skolpengsystem.
	Socialdemokraterna vill ändra systemet, så att kommunerna fördelar resurser efter behov hos kommunala och enskilda skolor. För att skydda enskilda skolor mot kommunalt godtycke vill socialdemokraterna stifta en lag, som garanterar rätten att starta enskilda skolor och rätten för dessa att få adekvata resurser.
	Socialdemokraterna har ett förslag på hur man kan avskaffa skolpengen utan att avskaffa valfriheten. Det är inte säkert att s-modellen är den bästa. Klart är dock att den som försvarar grundtanken med grundskolan _ en enhetlig, kvalitativt bra skola för alla elever _ bör söka andra modeller för valfrihet på skolans område än dagens skolpeng.
	Vad vi behöver i Sverige är en kritisk debatt om skolpengen!

bildtext:
Systemet med skolpeng ökar segregationen och orättvisan i skolsystemet. Än så länge är detta ett storstadsproblem, men om skolpengsystemet får fortsätta att breda ut sig, kommer problemet även till skolorna i Hälsingland.




tredjeledare 940525

Skolverket underkänner friskolor

	Skolverket har satt luppen över de omdiskuterade friskolorna. Hittills har verket granskat 50 skolor. Av dessa får hela 14 stycken allvarlig kritik.
	Den vanligaste kritiken är att skolorna tar ut för höga avgifter. En annan brist är att skolorna inte är öppna för alla, vilket var en förutsättning i beslutet, som gav klartecken för friskolorna.
	Kritiken gäller också undervisningen, där flera lärare saknar lärarutbildning.
	Den debatt som föregick införandet av skolpeng och den omfattande etableringen av nya friskolor, som alla visste skulle komma, varnade just för de brister skolverket har observerat.
	Dessa avslöjanden visar att skolpengen och friskolorna var mer en symbol för en partipolitisk strävan från främst moderaterna än ett medel att förbättra undervisningen.
	Låt dagens skolpengsystem bli en parentes i utbildningspolitiken!



tredjeledare 940517

Skrota docent Pettersson istället

	Lars Pettersson, docent vid institutionen för ekonomisk historia vid Lunds universitet, skriver på måndagens debattsida i Dagens Nyheter att den traditionella yrkesutbildningen på gymnasiet kan skrotas. Den bör istället flyttas över direkt till företagen, anser Pettersson.
	Motivet är att företagen sköter utbildningen bäst själva och att det av samhällsekonomiska skäl är bättre att skoltrötta elever kommer ut i arbetslivet efter nionde klass.
	Om docent Petterssons tankar blir verklighet kommer segregationen på arbetsmarknaden att öka ännu mer. Utan skolexamen på fullgjorda studiekurser och med utbildning enbart på företaget får den anställde en ännu svagare position mot företaget än i dag.
	Förslaget är ett stort kliv bakåt i tiden. Docent Pettersson har förläst sig på ekonomisk historia.






Slutsatser
av Norges val

	Stortingsvalet kastar skuggor över Sverige, Norden och EG.
	Valet har stärkt EG/EU-motståndet i Norge. I det nya stortinget kommer omkring hälften av ledamöterna att vara EG-motståndare. Senterpartiets sensationella framgång och invalet av en stor grupp s-märkta EG-motståndare kommer att påverka systerpartierna i Sverige och övriga Norden.
EG-motståndet starkare
än någon räknade med
	EG-motståndet i stortinget var betydande redan före valet.
	Tre av sex partier (senterpartiet, sosialistisk venstreparti och kristelig folkeparti) sade nej till EG-medlemskap. Inom det EG-vänliga arbeiderpartiet fanns flera EG-motståndare.
	I det nya stortinget blir EG-motståndet starkare än någon räknade med.
	Eftersom stortingets nya partier, venstre och röd valgallianse, avvisar EG-medlemskap, säger nu fem av åtta partier nej till EG.
	Störst efter sentergruppen på 32 ledamöter är en informell grupp av EG-motståndare från arbeiderpartiet, som enligt organisationen Nei til EF:s beräkningar för HT uppgår till 21 ledamöter med nuvarande ersättare för statsråden inräknade.
	Före valet var under 50 av stortingets 165 ledamöter EG-motståndare. Nu har gruppen vuxit till mellan 81 och 84 ledamöter beroende på hur mandaten faller ut.
EG-motståndarna kan
få flertal i stortinget
	När alla röster är räknade, kan alltså det nya stortinget ha en "nej-majoritet" (83 ledamöter).
	En minoritet på 42 ledamöter kan hindra en EG-anslutning genom att blockera nödvändig grundlagsändring, en minoritet på 56 ledamöter en föreslagen grundlagsändring som skulle göra det lättare att föra in Norge i EG/EU.
	Det starka EG-motståndet är efter stortingsvalet manifesterat även i parlamentet, om än inte med samma styrka som hos folket.
Norge blir
inte EG-medlem
	Enligt den senaste mätningen av norsk EG-opinion, publicerad av tidningen Dagbladet på valdagen, säger 58 procent nej till medlemskap, 31 procent ja och resten "vet ej". Tidigare mätningar av andra institut visar på samma relation mellan ja- och nej-sidan. Bland dem som har bestämt sig säger två tredjedelar nej.
	Det kompakta EG-motståndet i Norge gör att även EG-anhängarna tvivlar på att det går att få ett ja i en folkomröstning.
	EG-anhängare i Norge och EG-företrädare i Bryssel tror inte längre att Norge blir medlem. Flera arbeiderpartipolitiker kräver att Norge drar tillbaka EG-ansökan och avbryter förhandlingarna.
	I Sverige har ja-sidan mellan skål och vägg avskrivit Norge.
Norge påverkar
Sverige och Finland
	Insikten att Norge inte blir EG-medlem påverkar naturligtvis de två andra nordiska ansökarländerna, Sverige och Finland.
	EG-anhängarnas tal om "nordisk samling" i EG har aldrig klingat mera falskt än nu, när det verkar klart att två stater (Norge och Island) och två självstyrande regioner (Färöarna och Grönland) inte är aktuella för medlemskap. Om opinionen håller i sig i Sverige, vilket vi inte tvivlar på efter Norges nej, betyder det att Sverige och därmed högst sannolikt även Finland säger nej till EG.
	Kvar i EG är Danmark, som dock har sagt nej till den långtgående EG-union, som Sverige, Norge och Finland förhandlar om att gå in i.
	Det blir alltså ingen nordisk samling i EG.
Norska sentern
påverkar svenska centern
	Insikten att senterpartiet har gjort sitt bästa val någonsin genom att koppla centergrepp på EG-frågan, måste rimligen påverka även centerpartiet i Sverige och Finland.
	Svenska centern har mycket att lära av ett systerparti, som i ett enda val tredubblar sin parlamentariska styrka från 11 till 32 mandat och går från att ha varit minsta till näst största parti.
	Sentern har dragit de rätta slutsatserna av den decentralistiska och ekohumanistiska ideologi, som förenar centern i Norden.
	Senterns slutsats är dels att det inte går att förverkliga centerideologin i det centralistiska och marknadsekonomiskt oreglerade EG, dels att det inte går att förverkliga centerpolitiken utan att bryta upp från blockpolitiken och agera självständigt.
	Dessa insikter tror vi att svenska centern också kommer att få. Förhoppningsvis kommer de föra nästa riksdagsval, så centern kan fånga gamla och nya väljare med en trovärdig, grön centerpolitik.
	
bildtext:
Senterpartiets och EG-motstådarnas valseger i Norge påverkar både Sverige och centerpartiet. Olof Johansson (bilden) har mycket att lära av sin norska partikollega Anne Enger Lahnstein.


tredjeledare 940531

SMHI:s nollösning räcker inte

	Sveriges meteorologiska och hydrologiska institut (SMHI) och Dansk hydraulisk institut har kommit fram till att det går att uppnå en nollösning för Öresundsbron genom kompensationsmuddring. Därmed anser brokonsortiet att vattendomstolens krav är uppfyllda och att regeringen kan besluta om byggstart för bron före valet i september.
	Det vore mycket oklokt av regeringen att fatta beslut nu.
	Först måste regeringen avvakta den internationella expertpanelens bedömning av Öresundsbrons effekter på Östersjön. Dessutom bör expertis analysera Stora bältbrons effekter på vattengenomströmningen till Östersjön.
	Sedan måste regeringen göra en noggrann ekonomisk analys av vad Öresundsbron kommer att kosta efter alla de fördyrande miljöförbättringarna. Slutligen bör denna brokalkyl ställas mot en tunnelkalkyl, där både ekonomi och ekologi finns med i bedömningen.







Smit inte
från ansvaret

	Riksdagdebatterna bjuder sällan på överraskningar. Onsdagens partiledardebatt var ingen undantag. Den var sorgligt förutsägbar.
	När Sverige är i ekonomisk kris, har en regering utan majoritet i riksdagen och har större behov än någonsin av samförstånd, ägnar sig partierna åt konfrontation istället för konstruktiv dialog.
Ingen vilja
till samförstånd
	Positionerna mellan de två politiska blocken var helt låsta i partiledardebatten. De två sidorna har börjat inta ställningarna i skyttegravarna, vilket inte ger utrymme för de blocköverskridande lösningar, som behövs för att lösa Sveriges ekonomiska problem.
	Carl Bildt (m) bjöd socialdemokraterna en utsträckt hand i debatten men visade i retoriken att det handlade om en vass armbåge.
	Ingvar Carlsson (s) bjöd inte ens ett utsträckt lillfinger.
	Bengt Westerberg (fp) slog igen dörrren till Carlsson med en stor smäll och visade åter att han är en politikens vingelpetter.
	Olof Johansson (c) var lika låst i sitt förhållande till socialdemokraterna, som han har varit tidigare under året.
	Alf Svensson (kds) avvek som vanligt inte från regeringslinjen.
	Ian Wachtmeister (nyd) och Gudrun Schyman (v) skydde allt vad samförstånd heter, eftersom deras partier lever på konfrontation.
Ingvar Carlsson
smiter från ansvaret
	Det är sorgligt att se hur socialdemokraterna och regeringspartierna pucklar på varandra i den ekonomiska politiken, när de alla bär ansvar för Sveriges katastrofala ekonomiska situation. Störst ansvar vilar på socialdemokraterna.
	Det var s-regeringarna 1985_1991, som genomförde den avreglerings- och skattepolitik, som har kostat staten hundratals miljarder kronor. Olof Johansson tangerade detta i debatten, när han påpekade att Ingvar Carlsson avskaffade valutaregleringen.
	Det är genant att Ingvar Carlsson smiter från det ansvar han har för den ekonomiska krisen. Det är omoraliskt att inte ta ansvar för att sanera Sveriges ekonomi, mer än i enstaka bisatser, när man bär huvudansvaret för den ekonomiska krisen. Bengt Westerberg kallade träffande denna s-politik för "bisatsmoral".
Nödvändigt med
blocköverskridande
	Det kommer att ta lång tid att sanera Sveriges ekonomi _ att banta bort budgetunderskottet, minska statsskulden och arbetslösheten _ och det kommer att kräva stora uppoffringar. Vad är då naturligare än att söka samverkan över blockgränsen, i synnerhet som inblandade partier (s, m, fp och c) bär ansvar för krisen, och som ekonomer och vanligt folk kräver just samverkan?
	Tyvärr verkar inte regering och opposition intresserade av detta. De cementerar istället för bryter upp blockpolitiken.
	De regeringspartier som skulle kunna bryta upp blockpolitiken, folkpartiet liberalerna och centerpartiet, har sällan varit så inlåsta i blockpolitik och nyliberal ekonomisk politik som nu.
	Det parti som tar mest stryk av denna politik är centern, vars rättvisepolitik inte är förenlig med nyliberal ekonomisk politik.
	Centern, socialdemokraterna och folkpartiet borde kunna utforma en rättvis välfärdspolitik och ansvarsfull ekonomisk politik, som är stabilare och mer långsiktig än den en moderatledd eller ensam socialdemokratisk regering kan åstadkomma.

bildtext:
Socialdemokraterna och regeringspartierna gick i konfrontation med varandra i riksdagens partiledardebatt, trots att Sveriges ekonomiska kris kräver konstruktivt samarbete. Inget av partierna (s, m, fp och c) bakom avreglerings- och skattepolitiken 1985_91 kan smita ifrån ansvaret att sanera ekonomin.




Snabbtågen stannar i Hudik och Söderhamn

	Snabbtågen X 2000 kommer inte att susa igenom Hälsingland utan att stanna på vägen. Detta är visserligen ett alternativ, som ansvarig SJ-planerare Elisabet Asplund tidigare har laborerat med. Men efter en kommunal uppvaktning förra månaden står det klar att de nya snabbtågen kommer att stanna i både Hudiksvall och Söderhamn.
	Söderhamn och Hudiksvall har länge längtat på snabbtåg. Enligt statens järnvägars ursprungliga planer skulle tågen inte ha börjat rulla förrän mot slutet av 1996. Men riksdagen ändrade på detta genom att bevilja SJ ett extraanslag, så det kunde köpa in X 2000 tidigare än planerat.
	X 2000-tågen kommer att börja trafikera sträckan Stockholm_Sundsvall redan nästa år, kanske redan i mars.
	Denna tidigareläggning av starten ställer till vissa problem för SJ, eftersom banverket bygger om och rustar upp Ostkustbanan fram till och med större delen av 1996, och då är framkomligheten och farten begränsad.
	Detta fick Elisabet Asplund på SJ att skissa på ett av tre alternativ, där tågen skulle passera Hälsigland utan att stanna. Det skulle nämligen pressa restiden mellan Stockholm och Sundsvall till fyra timmar.
	När kommunerna längs banan fick reda på detta, blev de förskräckta och protesterade.
	_ Jag har diskuterat flera förslag med berörda kommuner. Vi har fört en konstruktiv diskussion om hur vi på bästa sätt ska kunna marknadsanpassa X 2000, säger Elisabet Asplund till HT.
	_ Jag har presenterat förslag, som inte fallit alla på läppen. Men det är ett led i arbetet att testa reaktionerna på olika alternativ, säger hon.
	Kommunstyrelsens ordförande i Söderhamn, Stig Wigren (s), berättar att kommunerna i Sundsvall, Nordanstig, Hudiksvall, Söderhamn och Gävle är överens om att snabbtågen ska stanna på de platser som hela tiden varit aktuella.
	_ Vi utgår från att det blir så. Det är av största vikt för näringslivet med goda tågförbindelser.
	Planeringschefen i Hudiksvalls kommun, Bengt Gill, var med i delegationen, som uppvaktade SJ-ledningen den 16 augusti i år. På plats från SJ:s sida fanns bland andra Elisabet Asplund och SJ:s persontrafikchef Karl-Axel Strand. Han lovade att snabbtågen ska stanna i Hälsingland.
	_ Vi var helt överens om att inga snabbtåg ska starta utan att stanna i Hudiksvall och Söderhamn, förklarar Bengt Gill.
	Stig Wigren säger att om inte snabbtåget inledningsvis klarar av sträckan Stockholm_Sundsvall på fyra timmar med stopp i Hudiksvall och Söderhamn, då "får det ta den tid det tar, bara det stannar".
	Elisabet Asplund håller med.
	_ Det absolut mest sannolika är att tågen stannar i Hudiksvall och Söderhamn, säger hon.
	Eftersom inga formella beslut är fattade, vill hon inte säga mer än så. Men hennes chef, Karl-Axel Strand, har alltså, enligt Bengt Gill, lovat att snabbtågen ska stanna i de två hälsingemetropolerna.
	Hur det blir mot slutet av nittiotalet är däremot en annan fråga. Då vill inte Elisabet Asplund utesluta att vissa snabbtåg kan komma att gå Hudiksvall och Söderhamn förbi, även om hon "bedömer det som osannolikt".
	_ Marknaden bestämmer vilka tåg som ska gå, säger hon.
	Om det finns efterfrågan på direkttåg Stockholm_Sundsvall, som kanske bara stannar i Gävle, då är SJ berett att sätta in sådana.
	Sedan en tid finns ett tåg på sträckan Sundsvall_Stockholm, som passerar Hudiksvall och Söderhamn utan att stanna. Tåget går från Östersund till Stockholm via Sundsvall, där det stannar, istället för normala vägen längs Norra stambanan. Detta tåg vill dock inte Elisabet Asplund se som någon förebud om framtida snabbtåg, som susar igenom Hälsingland utan att stanna.
	Som planerna nu ser ut blir det ett X 2000-tåg i vardera riktning Stockholm_Sundsvall med start under 1994. Från och med slutet av 1996 sätter SJ in ytterligare ett tågset. Eftersom banan då tillåter högre hastigheter, kan SJ köra mer än en vända med tågen. Det kan då bli aktuellt att låta X 2000-tåget gå med tre turer per dag i vardera riktning. SJ avvaktar med alla beslut.
	När banverket är färdigt med Ostkustbanan mot slutet av 1996, kommer sträckan Sundsvall_Stockholm att ta tre timmar och Hudiksvall_Stockholm två timmar och elva minuter. Avståndet Hudiksvall_Söderhamn krymper till 21 minuter, Hudiksvall_Gävle till strax under 55 minuter och Hudiksvall_Sundsvall till cirka 45 minuter.
	Både Hudiksvalls och Söderhamns kommuner har arbetat för snabbtågsförbindelser sedan 1987. Om inte snabbtågen stannar i önskad omfattning, ser man det som ett hårt bakslag.
	Elisabet Asplund håller med om att snabbtåget har stor regionalpolitisk betydelse för hälsingekommunerna.
	_ SJ är flexibelt och tänker prova sig fram och lyssna till vad marknaden säger, förklarar hon.
	Elisabet Asplund ser snabbtågen som viktiga både för SJ och berörda kommuner.
	_ Det viktigaste PR-vapnet för SJ är att inledningsvis kunna skjutsa resenärerna på fyra timmar mellan Stockholm och Sundsvall. När Ostkustbanan är fullt utbyggd, räknar vi med en restid på tre timmar, vilket blir snabbare än både bil och flyg, säger hon.
Jörgen Bengtson
Torbjörn Nordvall





Soloåkning
med Ugglas

	Utrikesminister Margaretha af Ugglas sticker ut hakan i den säkerhetspolitiska debatten. Det ska en utrikesminister värd namnet göra. Dessvärre gör hon ett utspel, som går över gränsen för den folkligt förankrade och av riksdagen fastlagda säkerhetsdoktrinen "Alliansfrihet i fred syftande till neutralitet i krig".
Det framträder
ett tydligt mönster
	Ugglas anser i en debattartikel i Dagens Nyheter den 1 oktober att Sverige bör delta i det europeiska säkerhetsarbetet genom att ansluta sig till den Västeuropeiska unionen (VEU). Detta är den europeiska försvarsallians, som ingår i Atlantpakten (Nato) och är tänkt att ligga till grund för uppbyggnad av en europaarmé integrerad i en Europeisk union (EU).
	Samma dag går hon ut på Svenska Dagbladets debattsida och manar till ökade svenska civila hjälpinsatser i inbördeskriget i Bosnien. Senare under dagen kryddar hon detta inlägg i Dagens eko genom att föreslå att Nato ska ta befälet på fältet i Bosnien. Detta innebär bland annat att svenska soldater direkt underordnas Natos befäl.
	Hon påpekar visserligen att detta ska ske efter att ha fått politiskt mandat från Förenta nationerna (FN). Men bakom detta framträder ett oroväckande mönster, som tidigare både försvarsminister Anders Björk och statsminister Carl Bildt hjälpt till att brodera.
	Strategin är att framställa Sveriges neutralitetspolitik, som nattstånden i en föränderlig värld, i syfte att anpassa svensk säkerhetspolitik till de normer som ska gälla i EU.
Moderata statsråd
flirtar med Nato
	I en intervju i den franska tidningen Liberation i juli 1992 försäkrar Björk att den klassiska neutraliteten inte längre passar in. Han säger att det är mer relevant att prata om svensk utrikespolitik med europeisk identitet.
	I ett tal i Bryssel i september 1993 hävdar Carl Bildt att den svenska neutralitetspolitiken aldrig lyckats utan militäralliansen Natos styrka och sammanhållning.
	Vidare påpekade han att Natos militära kraftansträngningar, särskilt kärnvapnen och den transatlantiska länken, säkrade freden i Europa under ett halvt sekel. Med detta visar Carl Bildt att han är beredd att gå mycket långt, för att på alla sätt bagatellisera Sveriges långvariga strävan att hålla distansen till Nato.
	Med sina uttalanden i säkerhetspolitiken har trion Björk, Bildt och Ugglas gjort en våldsam dikeskörning från den breda neutralitetsvägen.
De undergräver
Sveriges trovärdighet
	Sverige är kännt och respekterat för sina fredsinsatser i internationella konflikter.
	Respekten bottnar främst i Sveriges status som alliansfri nation, vilket har skapat en plattform för diplomati och hjälpinsatser utan hämmande lojaliteter till någon försvarspakt.
	Den svenska säkerhetsdoktrinen "Alliansfrihet i fred syftande till neutralitet i krig" har möjliggjort självständiga ställningstaganden i olika konflikter och givit Sverige en särställning på den internationella scenen.
	Denna ställning är nu på väg att raseras av de moderata statsrådens vingliga soloåkningar i säkerhetspolitiken.
Ny säkerhetsordning
inom ramen för FN
	Ugglas analys av de säkerhetspolitiska problemen i Europa är till stora delar riktiga. Det måste till ett säkerhetssystem, som också inlemmar de Östeuropeiska staterna och även Ryssland. Förenta nationernas organistion för insatser i krigsdrabbade områden är alldeles för liten och svag, mycket beroende på knappa ekonomiska resurser.
	Men att utifrån denna analys dra slutsatsen att ett europeiskt säkerhetssystem måste underordnas Nato är förhastat och ogenomtänkt.
	För att lyckas lösa konflikter mellan och inom nationer måste det finnas en stark samordnande kraft, som vilar på en internationellt väl förankrad politisk legitimitet. En sådan konstruktion är möjlig endast inom ramen för FN.



teckningen 940430
TECKNINGEN
Socialdemokraternas ekonomiske talesman Göran Persson framförde i den finanspolitiska debatten i veckan förslaget att återstoden i löntagarfonderna, drygt sju miljarder kronor, ska användas till att förstärka den kraftigt underbalanserade budgeten. Detta är en fingervisning om vilken medicin, som är att vänta om Göran Persson blir finansminister, tillfälliga vitamininjektioner med kortsiktig verkan.






Stark budget
i Hudiksvall

	I regering och riksdag är politikerna på väg att förlora kontrollen över budgeten och den nationella ekonomin. Sveriges statsbudget har det största underskottet i västvärlden. Statsskulden växer förfärande snabbt.
	Hudiksvalls kommun, som för några år sedan också hade problem med budgetunderskott och hög låneskuld, har kommit på grön kvist. I dag har politikerna bra kontroll över budgeten och den kommunala ekonomin. I kväll tar fullmäktige ställning till den starkaste budgeten i Hudiksvall på många år.
Stark ekonomisk

	Hudiksvalls kommun har gjort en stark ekonomisk uppryckning under 1992 och 1993. Kommunen går in i 1994 med en helt annan ekonomisk styrka än den hade så sent som 1991.
	1994 minskar kommunen sin låneskuld med 16 miljoner kronor till 165 miljoner, förutsatt att fullmäktige antar budgeten och staten inte lägger några krokben i vägen. På tre år har Hudiksvall därmed halverat sin "statsskuld" _ eller ska vi säga "stadsskuld" _ som 1991 var 320 miljoner.
	Kommunens amorteringar av lånen går inte ut över investeringar och verksamhet.
	Investeringarna ökar 1994 till 65 miljoner, en ökning med 50 procent från föregående år (44 miljoner). Här ryms satsningar på äldreboende och skolor men också på vägar och annan "hård" infrastruktur, som får en kapitalinjektion på 15 miljoner.
Konstruktiva politiker
och engagerad personal
	Verksamheten känner av ett tufft sparbeting, men här finns ändå förbättringar för utsatta grupper. Pensionärer får bostadstillägget (KBT) höjt från maximalt 3 000 till 3 500 kronor per månad. Arbetslösa drar nytta av ökad satsning på beredskapsarbeten, utbildning, investeringar och 7,8 miljoner kronor öronmärkta för "arbetsmarknadspolitiska åtgärder".
	Kommunledningen _ med Marianne Ahlqvist (c), Sven Bergström (c) och Margareta Berg-Kjellin (m) i spetsen _ har gjort ett gott arbete. Det har varit möjligt genom att politiker och personal har arbetat konstruktivt. Personalen har med sitt engagemang visat att den klarar av ett krävande förändringsarbete.
	Detta bådar gott för framtiden, för den blir tuff.
	Redan 1995 och 1996 ser det sämre ut, eftersom kommunen räknar med mindre statsbidrag och skatteintäkter.
Hudiksvalls kommun har
tickande pensionsbomb
	Det gäller för norrlandskommunerna att stoppa förslaget från strukturkostnadsutredningen om minskade statsbidrag till skogslänens kommuner. Om dagens bidragsregler får fortsätta gälla, betyder det för Hudiksvalls del att en minuspost på 20 miljoner 1995 och 40 miljoner 1996 blir plusposter i budgeten.
	Till detta kommer kommunens pensionsskuld. Hudiksvall har, liksom de flesta kommuner och landsting, låtit bli att fondera pensionspengar till anställda.
	Hudiksvalls kommun har en pensionsskuld, som 1994 växer till 355 miljoner kronor, 9 000 kronor per invånare.
	1994 avsätter kommunen för första gången pengar för att balansera pensionsskulden (10 miljoner kronor), förutom löpande pensionsutbetalningar (12,8 miljoner). Avsättningen till en långfristig likviditetsfond balanserar dock inte ökningen av skulden, 35 miljoner. Nettoökningen blir alltså 25 miljoner 1994.
	Hudiksvalls kommun har en tickande pensionsbomb, som den måste aptera i kommande budgetar. Ett första mål bör vara att öka avsättningen i budgeten, så pensionsskulden slutar växa.
Förnuftigt hålla
inne skattesänkning
	En annan tickande bomb är arbetslösheten, som ökar antalet utförsäkrade och därmed kommunens kostnader. Det vill till att riksdagen inte fattar a-kassebeslut, som förvärrar detta.
	När kommunen 1988 höjde skatten med 1,25 kronor skedde det med löftet att sänka skatten med 25 öre efter ett år. Denna sänkning har år efter år skjutits på framtiden.
	Med tanke på kommunens pensionsåtaganden och låneskuld, tillsammans över 500 miljoner kronor 1994, är det klokt att hålla inne 25-öringen. Den behövs för att fortsätta det framgångsrika arbetet med att sanera kommunens finanser, även om det strider mot moderaternas krav på sänkt kommunalskatt.
	Hudiks centerledda kommunledning går till val med en mycket starkare kommunal ekonomi i ryggen än vad den s-ledda kommunledningen gjorde 1991. Det bör ge utdelning i valet.

bildtext:
Hudiksvalls regerande kommunalrådstrojka _ Marianne Ahlqvist (c), Sven Bergström (c) och Margareta Berg-Kjellin (m) _ kan vara nöjda med 1994 års budget. På tre år har Hudiksvalls kommun halverat låneskulden och på andra sätt stärkt budgeten.



andraledare 931220

Stark tro på svenskt EU-nej
	Opinionsinstitutet Sifo gör två mätningar varje månad om EG/EU. Den ena mätningen har Göteborgs-Posten som beställare, den andra Svenska Dagbladet. I båda fallen frågar Sifo ett urval av 1 000 svenskar om deras syn på EG/EU.
	Sifo frågar på Göteborgs-Postens uppdrag hur folk skulle rösta i folkomröstningen. I Svenska Dagbladet frågar Sifo hur folk tror att det går i folkomröstningen.
	"En folkomröstning om EG planeras 1994. Vad tror du blir utfallet av den?" frågar Sifo i Svenska Dagbladet. Denna fråga mäter underströmmar och förväntningar i EG/EU-opinionen, som andra mätningar inte fångar upp.
	I Svenska Dagbladets senaste mätning av EU-opinionen, publicerad den 18 december, stärker nej-sidan sitt redan stora övertag. Andelen som tror på ett nej ökar med några procentenheter till 56 procent, ja-sidan rasar från strax under 40 procent i förra mätningen till exakt 30 procent, andelen "tveksam/vet ej" ökar något till 14 procent.
	I Göteborgs-Postens decembermätning av EU-opinionen, publicerad sex dagar tidigare, sade 46 procent att de skulle rösta nej, 26 procent ja och 28 procent "vet ej".
	Beskeden i de två decembermätningarna om Sverige och EU är klara: Svenska folket tänker inte bara rösta nej till EU-anslutning, än fler tror också att resultatet av folkomröstningen blir ett rungande nej.
	När ska regering och riksdag ta intryck av folkopinionen och börja planera för ett svenskt liv utanför EU, lämpligen i form av ett fördjupat nordiskt samarbete, ett Nordek för nittiotalet?






Startskott för
elbilsmarknad

	Elbilen är det perfekta transportmedlet. Den är tyst, miljövänlig, har lång livslängd, god ekonomi och är uppbyggd av en enkel teknik.
	Idyllen vore total, om det inte var för att elbilen har saknat marknad och drivpaketet har en begränsad kapacitet, det vill säga batterierna kommer inte i närheten av förbränningsmotorns prestanda.
	Men nu har närings- och teknikutvecklingsverket (Nutek) tagit ett unikt initativ, som är ett stort steg i riktning mot att lösa marknadsproblemet. Nutek planerar att göra den största elbilsupphandlingen i världen.
Nuteks initiativ
öppnar marknaden
	Även om utvecklingen av elbilar innehåller stora problem att lösa är nog ändå den svåraste frågan hur tillverkare ska hitta sina köpare. Nutek har uppmärksammat detta problem och satsar nu 28 miljoner kronor på potentiella köpare av elbilar.
	Inte mindre än 35 företag i Sverige har med stöd av Nutek skrivit kontrakt med varandra, med en försäkran om att de kommer att köpa ett visst antal elbilar. Tillsammans vill de köpa över 200 bilar. På detta sätt har det plötsligt uppstått en marknad och därmed en press på tillverkarna att komma upp till bevis.
	I dag finns det inga färdiga serietillverkade bilar att köpa, men många tillverkare ligger bara och väntar på rätt tillfälle för att köra igång tillverkning i stor skala. Massproduktion är en förutsättning för att göra dessa bilar ekonomiskt konkurrenskraftiga.
Behov av länk mellan
köpare och tillverkare
	Elbilstillverkningen skulle i princip kunna startas i morgon. Världens största företag General Motors (GM) har tagit fram tekniken och ett antal prototyper har visat sig mycket lovande. För att lösa problemet med batteriernas relativt dåliga kapacitet har GM kompletterat med en liten bensindriven motor för uppladdning av batterierna under drift. På detta sätt ökar räckvidden avsevärt.
	Ekipaget går under benämningen hybridbil och GM tror att varianter av denna bil kommer att vara framtidens transportmedel. Laddningen av batterierna går så fort att utsläppen från den lilla förbränningsmotorn för laddning blir minimala.
	Det är bara en bärig marknad som fattas. Tillverkare och köpare måste med andra ord hitta varandra. Ett sätt är att följa Nuteks exempel.
	Detta exempel bygger emellertid på inköp av renodlade elbilar med kortare räckvid, omkring tio mil per laddning. Men detta är fullt tillräckligt, enligt Lars Bergfalk, teknisk direktör på vägverket.
	Nio av tio bilresor i dag är kortare än tio mil. Det finns också elbilar med betydligt längre räckvidd. Bergfalk påminner om att utvecklingen på batteriområdet går fort. De miljöfarliga blybatterierna kommer småningom att ersättas med miljövänliga alternativ.
Elbilen är idealet
för stadstrafiken
	Morgondagens samhälle kommer med elbilar att vara ett mycket renare samhälle. För att få en uppfattning om vad en övergång till eldrivna bilar skulle innebära anlitade vägverket i Borlänge och Stockholms läns landsting konsultföretaget Temaplan för en undersökning av trafiken i Mälardalen.
	Biltrafiken i området förbrukade 1990 ungefär två miljoner ton olja om året, vilket motsvarar 14 terawattimmar. Vid en total övergång till elbilar runt sekelskiftet skulle förbrukningen sjunka till hälften. Till detta kommer de enorma miljövinsterna.
	Kalkylen inkluderar en årlig trafikökning på två procent. Dessutom är kostnaderna för att producera denna el samt energiförlusterna vid distributionen inräknade.
	En fullständig övergång till elbilar ligger långt fram i tiden, men tidpunkten rycker snabbt närmare för varje ny marknadsandel elbilen kan ta. Den stora potentialen finns i städerna där elbilen är idealisk.



bildtext
Närings- och teknikutvecklingsverket är på väg att öppna elbilsmarknaden i Sverige. General Motors har färdiga prototyper för serietillverkning. När kommer Volvo med den första serietillverkade elbilen?



andraledare 931005

Stimulerat företagande

	Om det ska bli fart på svensk ekonomi och sysselsättning, måste det bli fart på nyföretagandet och småföretagen. En förutsättning för detta är att småföretagen får enkla och vettiga regler, som stimulerar flera människor att ta steget från en trygg löntagartillvaro till otrygg småföretagarvärld, som lockar fler att bli framgångsrika småföretagare och som gör det lätt för småföretag att expandera.
	På måndagen presenterade regeringen en viktig del i småföretagarpolitiken, förslaget om reformerad företagsbeskattning. Paketet kostar 3,3 miljarder kronor, som regeringen vill finansiera med andra skatte- och avgiftshöjningar.
	I förslaget om reformerad företagsbeskattning jämställer regeringen egenföretagare med aktiebolag och återinför den så kallade kvittningsrätten för företagare.
	Egenföretagaren kommer i framtiden att kunna återinvestera vinstmedel i sitt företag på samma skattevillkor som i ett aktiebolag. Straffbeskattningen av småföretagare utan aktiebolag upphör därmed, vilket borde ha skett långt tidigare.
	En annan viktig förändring är att regeringen vill återinföra kvittningsrätten, som gör att företagare kan kvitta inkomst av anställning mot förlust i företaget. Kvittningsrätt gör det lättare för löntagare att starta företag utan att göra sig beroende av krediter. Regeringen vill begränsa kvittningsrätten till aktiv verksamhet, vilket är rimligt, och till maximalt fem år, vilket vi är mera tveksamma till.
	Regeringen föreslår också förändringar i beskattningen av aktiebolag. Den vill slopa dubbelbeskattning av aktieutdelning, halvera skatten på aktievinster och sänka aktiebolagsskatten.
	Vi är tveksamma till förändringarna på aktiebolagsområdet. Det är inte nödvändigt att sänka en av Europas lägsta bolagsskatter. Det är utmanande att sänka skatterna ytterligare för aktieägare. Om regeringen vill stimulera nyföretagande och småföretagande finns det bättre sätt att använda dessa pengar på.





Stoppa all
tobaksreklam

	Det finns en drog i Sverige, som är lika beroendeframkallande som heroin, orsakar 10 000 dödsfall per år, fångar 30 000 nya ungdomar i ett beroende varje år och orsakar produktionsbortfall på drygt nio miljarder kronor per år.
	Drogen borde vara förbjuden, men är det inte, trots att den är den i särklass största kända miljörisken. Drogen heter nämligen tobak och har en lång historia i Sverige, som inte går att förbise.
	Det minsta man kan begära av ett ansvarskännande parlament är att det hindrar tobakens utbredning och garanterar alla rökfria miljöer. I dag har riksdagen chans att göra just detta.
Moderater mot
tuff tobakslag
	I februari 1993 kom regeringen med ett förslag till ny tobakslag. Lagförslaget var en kapitulation för tobakskapitalet och moderata samlingspartiet.
	Tobakskapitalet och moderaterna tycker att rökarens frihet är viktigare än ickerökarens. Därför är de mot en tobakslag, som garanterar alla människor rökfri miljö och försöker hindra ickerökare att bli nikotinslavar.
	Reaktionerna lät inte väta på sig förra året. Läkare, enskilda politiker från alla läger och opinionsbildare gjorde tummen ner för regeringens tandlösa tobakslag.
Riksdagen gav
regeringen bakläxa
	Riksdagen antog en tobakslag förra året _ som bland annat ger alla rätt till en rökfri miljö, till exempel på arbetsplatser och större restauranger _ men gav samtidigt regeringen bakläxa. Den krävde skärpningar på flera punkter. Nyligen återkom regeringen med ett förslag till ny tobakslag, som går längre än den gamla.
	Regeringen vill ytterligare begränsa rökning på offentliga platser och arbetsplatser samt förbjuda all tobaksreklam i tidningar. Detta är bra _ men inte tillräckligt.
	Det behövs även förbud mot indirekt tobaksreklam, mot dold, förtäckt, smygande reklam som knappt märks men är effektiv.
	Världshälsoorganisationen (WHO) och Folkhälsogruppen har kartlagt effekterna i olika länder av förbud mot tobaksreklam och funnit att reklamförbud minskar tobaksbruket.
	Norge har sedan 1975 förbud mot all form av tobaksreklam. I Norge är förbudet uttryckligen kopplat till att tobaksreklam inte får förekomma i reklam för andra varor eller tjänster.
Dold tobaksreklam
spelar allt större roll
	Tobaksjätten Philip Morris satsar inte en krona på vanliga annonser i Sverige men stora belopp på att exponera namnet Marlboro i alla sammanhang som ger gratisreklam.
	Marlboromärket finns på racerbilar, artister, tävlingar, askkoppar, skyltar, kläder och väskor. Philip Morris har särskilda säljare, som marknadsför Marlboro-artiklar gratis eller nästan gratis gentemot restauranger och liknande ställen.
	Andra tobaksföretag arbetar på liknande sätt.
	En vanlig marknadsföring är att ett känt tobaksbolag sätter sitt varumärke på en helt annan produkt. Exempel på detta är den ungdomliga klädkollektionen "Marlboro classics" och de sportiga armbandsuren "Camel trophy". Den här typen av marknadsföring kallas "produktförlängning". Tobaksindustrin använder den för att kringgå reklamrestriktioner i länder som Sverige.
Nödvändigt med förbud
mot dold tobaksreklam
	Den dolda, indirekta reklamen är riktad till främst ungdomar.
	Det bekräftar reklamexperten Evert Medbo, universitetslektor vid Institutet för högre reklam (IHR) i Stockholm, i Aftonbladet den 15 mars, där han kommenterar Philip Morris smygreklam: "I Sverige är det ingen tvekan att de mest riktar sig mot ungdomar."
	Ungdomar är känsliga för trender och reklam och blir därför lätt offer för tobakskapitalet. Marlboros smygreklam är ett bevis för detta. Aftonbladet har gjort en undersökning bland unga rökare (200 stockholmare 15_20 år); drygt hälften av dem röker Marlboro.
	Cancerläkaren och riksdagsledamoten Jerzy Einhorn (kds) vädjar till sina kollegor i riksdagen att rösta för ett förbud mot indirekt reklam. Vi instämmer och hoppas att riksdagen gör mer än så, att den hissar pestflagg för tobakskapitalet genom att införa åldersgräns för tobaksköp och totalt rökförbud på arbetsplatser och i offentliga miljöer, även restauranger och liknande.

bildtext:
Regeringens förslag till skärpt tobakslag är för tandlös. Riksdagen bör ge regeringen en reprimand och kräva förbud mot all tobaksreklam, även indirekt sådan, åldersgräns för tobaksköp samt totalt rökförbud på arbetsplatser och i offentliga miljöer.







Stoppa barnporr
med lagens hjälp

	Den avskyvärda barnpornografihärvan i Norrköping växer. Polisen har gjort nya, stora beslag av videoporrfilmer med barn.
	Kravet på resoluta åtgärder mot dem som hanterar barnpornografi växer, men fortfarande svävar regeringen på målet i fråga om kriminalisering av barnpornografiinnehav.
Barnporr sprids med
skydd av grundlagen
	Är Sverige ett internationellt centrum för barnpornografi?
	Ja, det ser dessvärre så ut.
	Enligt USA:s tullverk kommer mer än 75 procent av barnpornografin i USA från Sverige och övriga Norden. Det handlar både om tryckt och databasdistribuerad barnpornografi.
	Barnpornografi i databaser är ett växande problem. Den är billig och lätt att distribuera; det är mycket svårt att spåra avsändaren. Bildkvalitetet på den elektroniska barnporren är numera också hög.
	I Sverige är det lagligt att inneha barnpornografiska tidningar och filmer. Tryckfrihetsförordningen, en grundlag, hindrar polisen att gripa den som har barnporrtidningar. Tidningens ansvariga utgivare är ensam ansvarig för innehållet i en tryckt skrift.
	Polisen kan bara agera mot den som har tidning eller film med barnpornografi, om det finns misstankar om andra brott kopplade till innehavet, exempelvis sexuella övergrepp mot barn.
Krav på förbud mot
innehav av barnporr
	Sverige är snart ensamt om att tillåta innehav av barnporr.
	Det strider mot Förenta nationernas barnkonvention, som ger barn rätt till skydd mot bland annat sexuell exploatering och utnyttjande i pornografi.
	Det strider mot FN:s deklaration om mänskliga rättigheter. FN:s kommission för mänskliga rättigheter uppmanar alla länder att göra det kriminellt att "producera, distribuera och inneha barnpornografiskt material".
	Det strider mot den allmäna moral- och rättsuppfattningen.
	Barnpornografiska bilder skiljer sig från andra porrbilder på en viktig punkt: Produktionen av dem är olaglig, eftersom svensk lag förbjuder sexuella övergrepp mot barn. 
	Att Sveriges författning tillåter innehav av barnpornografiska bilder och hindrar polisen att konfiskera sådant material är ett oerhört svek mot barnen. Detta svek är det få människor som försvarar eller accepterar.
Förbud i USA och Norge
minskade barnporren
	Alla utom en liten grupp perversa pedofiler tycker att barnpornografi är en avskyvärd form av barn- och sexualförtryck. Alla utom en liten grupp jurister och politiker vill med skärpta lagar stoppa eller stävja spridningen av barnporrbilder.
	Det finns två invändningar mot en grundlagsändring som förbjuder innehav av barnpornografibilder: den undergräver tryckfriheten och integriteten; den är verkningslös.
	Den första invändningen är riktig i teorin men knappast i praktiken.
	Den andra invändningen håller inte för prövning med verkligheten. När USA och Norge införde förbud mot innehav av barnpornografi, sjönk antalet beslag drastiskt. Förbud hjälper. Eva Brännmark på rikspolisstyrelsen anser också att ett förbud skulle ge polisen fungerande verktyg för att komma åt verksamheten.
Förbjud innehav
och skärp straffen
	Ett grundlagsbeslut måste fattas av två olika riksdagar med val emellan. Regeringen försatte för en månad sedan sin chans att via en grundlagsändring agera mot barnpornografin. Den 18 december gick nämligen tiden ut för regeringen att föreslå grundlagsändring.
	Enda chans att ändra grundlagen före 1998 är att riksdagens konstitutionsutskott (KU) föreslår en ändring. Detta är möjligt med hjälp av en undantagsparagraf, som kräver att KU med fem sjättedelars majoritet beslutar att föreslå riksdagen en ändring.
	KU:s ordförande Thage G Peterson (s) lovar att agera på KU:s sammanträde den 8 februari.
	Vi hoppas innerligt att alla regeringspartiernas ledamöter ställer upp på en grundlagsändring, som kriminaliserar innehav av barnpornografiska bilder. Vi hoppas även att riksdagen skärper straffen mot dem som framställer och distribuerar barnpornografiskt bildmaterial.

bildtext:
Den moderata justitieministern Gun Hellsvik (bilden) och biträdande justitieminister Reidunn Lauren (opolitisk) försatte före jul chansen att föreslå en grundlagsändring, som kriminaliserar innehav av barnpornografiska bilder. Riksdagen kan dock fortfarande agera, vilket den också bör göra.


andraledare 931209

Storfräsarnas strömhopp

	Storfräsarnas strömhopp började med Volvos ordförande Per G Gyllenhammar och följdes av LO-ordförande Stig Malm. De kan få sällskap av två generaldirektörer.
	Regeringen har givit signaler om att Telias generaldirektör Tony Hagström och Stig Larsson, generaldirektör för SJ, ska bytas ut. Man tar tillfället i akt att låta huvudena rulla nu när folket har vant sig. En gammal och billig taktik.
	Ersättaren för Stig Larsson ser ut att bli kommunikationsminister Mats Odells partikamrat Per Egon Johansson, som idag är statssekreterare åt Odell. Johansson har dessutom varit partisekreterare samtidigt som Mats Odell var informationschef i kristdemokratiska samhällspartiet (kds).
	Mot bakgrund av Stig Larssons kompetens, erfarenhet och interna popularitet kan tillsättandet av Johansson inte grunda sig på annat än rent politiska motiv.
	Det är väl kännt att Stig Larsson under sina fem år som generaldirektör har förvandlat SJ från en förlustaffär och offentlig spottkopp till en vinstgivande och visionsrik verksamhet. Larsson har visat på goda resultat i sitt arbete.
	Det är också kännt att Larsson inte stämmer in i hallelujakören för regeringens avregleringsplaner på kommunikationsområdet. Därför kan det vara lättare för Odell att plocka in en kompis från de egna leden, som är van att falla i trance för överhetens budskap.



andraledare 931104

Straffa eftersupning

	Den bilist som tar sig en sup efter en trafikolycka eller vinglig färd, eller hävdar att han eller hon har tagit en så kallad eftersup, blir i dag ofta frikänd i svensk domstol. Domstolen kan ofta inte bevisa att bilisten hade alkohol i blodet vid olyckstillfället.
	Denna tingens ordning är inte bra. Den gör det möjligt för rattfyllerister som vållar olyckor eller fara för andra i trafiken att slippa straff. Den undergräver rättsmedvetenheten.
	I Norge råder en bättre tingens ordning. Där är det förbjudet att dricka alkohol inom sex timmar efter en trafikolycka, som föraren varit inblandad i och som kan leda till polisutredning. Även Sverige bör lagstifta mot eftersupning. Riksdagen har nu chansen att göra det. Häromdagen kom Sten-Ove Sundström med flera riksdagsledamöter (s) med en motion, som kräver straffbeläggning av eftersupning.
	Den motionen skålar vi för!





Studierätt bör
ingå i tjänsten
	
	Rätten till tjänstledighet för studier kommer i fortsättningen att inskränkas ordentligt, om en färsk utredning i frågan får som den vill.
	Utredningen föreslår att utbildning som inte har anknytning till arbetsuppgifterna, inte ska ge rätt till tjänstledighet.
	Dessutom ska maximal tjänstledighet för studier begränsas till två år. Undantaget är gymnasiestudier, vilka också i fortsättningen ska ge rätt till erforderlig tjänstledighet.
	Förslaget är otidsenligt, eftersom det begränsar den anställdes utbildningsmöjligheter i tider då en föränderlig arbetsmarknad ställer allt högre utbildnings- och kompetenskrav på den anställde.
Unckel kritiserar
defensiva företag
	Tre typer av studier ska ge rätt till tjänstledighet, enligt utredningsförslaget: gymnasiestudier, kompetenshöjande studier i arbetslivet och facklig utbildning. Mot bakgrund av utbildningsminister Per Unckels kritik av företagens utbildningsstrategier, bör utredningsförslaget inte komma längre än till Unckels papperstugg.
	Han kritiserade nyligen landets företag för deras alltför defensiva inställning till vidareutbildning av de anställda. Unckel varnar för att de snabba vinsterna och medvinden främst i exportindustrin har fått företagen att slumra till och därmed försumma tillfällen att vidareutbilda sina anställda.
Kampanj för
ökad kompetens
	Utbildningsdepartementet har ställt samman statistik, som klart visar att Sverige är på väg att halka efter ordentligt, när det gäller utbildning på många områden. Med utgångspunkt från den så kallade Agenda 2000, en kunskapskampanj på regeringsinitiativ för nästa sekel, ska staten försöka övertyga landets företag om behovet av ökad kompetens.
	En av 20 slutsatser i Agenda 2000 är att andelen högre utbildade och vetenskapligt meriterade på företagen måste fyrdubblas.
Om regeringen köper utredningsförslaget, kan företagen fortsätta att sova gott när det gäller utbildningsfrågor.
	Utbildningsdepartementet har förvisso ett förslag på gång, som innebär att anställda ska kunna bygga upp så kallade utbildningskonton, där de ska kunna spara en del av lönen för utbildning.
Utbildningskonto
är ett osäkert kort
	Stefan Förster vid Industrins utredningsinstitut och Åke E Andersson vid Institutet för framtidsstudier ska tillsammans utarbeta ett förslag till hur dessa utbildningskonton ska se ut.
	En tanke är att dessa konton ska kombineras med en försäkring, som ska träda in om den anställde inte får högre lön efter sin utbildning. Försäkringen är en god ide, som även kan få de mest skeptiska att vilja förkovra sig. Men den förändrar inte det faktum att utbildningen måste ha direkt anknytning till arbetsuppgifterna.
	Risken att en anställd på detta vis själv tvingas betala sin egen utbildning är alltför uppenbar.
Den anställde måste
bredda sin kompetens
	Morgondagens arbetsmarknad kommer att ställa allt högre krav på flexibilitet och kompetens på bredden och djupet. Därför är det viktigt att skapa ett system, som uppmuntrar både företag och anställda att ta varje chans till vidareutbildning och breddning av kompetensen.
	Den snabba och omvälvande tekniska utvecklingen kommer att ställa krav på att den anställde uppdaterar sina kunskaper regelbundet. Alltfler arbeten kommer att kräva en bred kunskap. Projektarbeten och andra tidsbegränsade jobb kommer att bli allt vanligare.
	I detta perspektiv är det ett stort kliv bakåt att begränsa den anställdes möjligheter till breddning av sin kompetens i vid bemärkelse, enligt utredningsförslaget.

Bildtext
Utbildningsminister Per Unckel (bilden) bör underkänna den utredning som föreslår stora inskränkningar i den anställdes möjlighet till tjänstledighet för studier.




andraledare 931210

Stycka Gota för ökad konkurrens
	När hela Bankssverige, med undantag för Handelsbanken och vissa sparbanker, såg ut att gå över styr, fick staten direkt två banker på halsen. Dels behövde statliga Nordbanken ett mycket stort ägartillskott, dels blev staten tvungen att ta över Gota bank.
	Regeringen har snabbt velat sälja Gota bank och därefter privatisera Nordbanken. Det har varit lättare sagt än gjort. Den ena Gota-intressenten efter den andra har tacka nej, senast Handelsbanken och Skandinaviska enskilda banken.
	Kvar finns en spekulant, Nordbanken, det vill säga den andra statliga förlustbanken.
	Det sämsta alternativet vore att sälja Gota bank till SE-Banken eller Handelsbanken, eftersom det skulle öka koncentrationen på en redan koncentrerad bankmarknad. I detta perspektiv är det bättre att låta Nordbanken köpa Gota och sedan genomföra nödvändig strukturrationalisering.
	Det bästa för att motverka ytterligare koncentration på bankområdet vore dock att sälja ut en styckad Gota bank.
	En del borde Föreningsbanken få köpa, så denna landsbygds- och småstadsförankrade bank kunde få fler kontor i främst Stockholms- och Göteborgsregionen, där Föreningsbanken är försvinnande liten.
	En del borde Nordbanken få köpa, så den kunde komplettera sitt kontorsnät på orter med inga eller få NB-kontor.
	Det är viktigt med konkurrens på bankmarknaden. Om regeringen inte är villig att använda Gota bank för att öka bankkonkurrensen, är det än viktigare att Posten får oktroj (banktillstånd) och postgirot får ge ränta på insatta pengar.


andraledare 931227

Styrelsen slapp julstämningen

	Förlikningen mellan staten och de ansvariga namnen för Nordbankens monumentala kreditförluster var ett fall framåt för de före detta styrelseledamöterna i Nordbanken. Även om de tvingas betala tillbaka hälften av de mycket frikostiga avgångsvederlagen på 32 miljoner kronor, åtta miljoner skatten borträknad, har de klarat sig undan med ett nödrop.
	Alternativet var en stämning för den mycket oansvariga hanteringen av bankens affärer. En sådan process hade förvisso kunnat bli långdragen, godtycklig och kostsam. Men vinsterna med ett sådant förfarande överväger ändå kostnaderna, eftersom det handlar om att statuera ett exempel och därmed lägga fast en etisk norm.
	Christer Zetterberg, Christer Ragnar, Rune Barneus, Tony Hagström och Göran Hållen har alla erkänt sin försumlighet och ansvar för miljardförlusterna. Dessa herrar representerar en maktelit i samhället, som fortfarande har många människors öden i sina händer.
	De har alla missbrukat sin ställning i Nordbankens styrelse. Dessutom har de haft mage att kvittera ut 32 miljoner kronor i avgångsvederlag. En förlikning ger mot bakgrund av detta helt fel signaler till medborgarna.
	Tillfället har sällan varit bättre för regeringen att göra en mycket tydlig markering, genom att ställa dem till svars i rätten. Visst kan de då ha blivit martyrer, men någon gång måste man dra tydliga gränser. Det är en förutsättning för att kunna återupprätta en samhällsmoral, som premierar hederlighet och minskar medborgarnas misstro till samhällets institutioner.
	Skatteminister Bo Lundgren gick ut hårt, men kroknade tyvärr på slutet. Det var synd.





Svällande
förvaltning i
Ljusdal problem

	Enligt det socialdemokratiska kommunalrådet i Ljusdal, Pelle Svensson, finns det kapacitet i den kommunala förvaltningen för en rejäl befolkningsökning i kommunen de närmaste åren. Han säger detta med anledning av det befolkningsmål, som socialdemokraterna satte upp inför förra valet 1991.
	Målet innebär att kommunen fram till år 2000 ska ha ökat sin befolkning med 1 000 personer till 22 000 invånare.
Överkapacitet?
	Oppositionen i Ljusdal, främst representerad av centerpartiets Björn Brink, misstänker att socialdemokraterna använder detta befolkningsmål som argument för att bibehålla en överkapacitet i den kommunala förvaltningen.
	På nyhetsplats i dagens HT går dessa herrar en duell inför det stundande valet i september.
	Pelle Svensson är där noga med att påpeka den höga ambitionen inom äldreomsorgen, det vill säga den expansion kommunen har påbörjat på detta prioriterade område. Han hävdar att utbyggnaden inom detta område står för det mesta av den kommunala expansionen den senaste treårsperioden.
Brink kritisk
	Björn Brink är dock kritisk till att kommunledningen inte har dragit in resurser vid de övriga förvaltingarna för att finansiera expansionen på äldreomsorgen.
	Visst är frågan befogad med tanke på att Ljusdal till skillnad från de flesta andra kommuner i landet har ökat antalet anställda. Sedan 1991 har kommunens personal ökat med inte mindre än 200 personer.
	Detta innebär naturligtvis ökade kostnader för kommunen, vilket Pelle Svensson är väl medveten om. Han slår fast att det inte finns utrymme för skattesänkningar i kommunen inom överskådlig tid. På denna punkt har han numera stöd av folkpartiet liberalerna i kommunen.
Bra företagsklimat
	Björn Brink är emellertid kritisk och anser att det i den kommande valperioden måste skapas utrymme för en skattesänkning på 50 öre. Han anser att detta ökar dragningskraften på företag, som söker orter med ett bra företagsklimat.
	Ett bra företagsklimat är ett viktigt mål för kommunerna. Ljusdals komun ligger här långt framme.
	Flyttningen av expressgodsfraktföretaget DHL:s kundtjänst till Ljusdal 1992 blev ett lyckokast både för DHL och Ljusdals kommun. Företaget har sedan flytten ökat sin produktivitet med 30 procent. Arbetsmarknadsminister Börje Hörnlund brukar hänvisa till denna etablering som ett mönsterexempel i regionalpolitiken.
Dags för revision
	Sett mot den bakgrunden finns det anledning att ta Björn Brinks kritik på allvar, när det gäller den kommunala expansionen. Kommunen måste hela tiden vara på hugget och hitta möjliga effektiviseringar för att hindra de kommunala kostnaderna att skjuta i taket.
	Befolkningsmålet är i och för sig ingen dålig vision, men det gäller att vara vaksam på utvecklingen, så att inte detta mål skymmer sikten för andra mål. Utvecklingen i en kommun är inte linjärt proportionell mot befolkningsökningen.
	Om Pelle Svensson vill sitta kvar efter valet kan det vara en god ide att ta Björn Brinks kritik på allvar och se över hur den kommunala expansionen ska kunna bromsas. När det gäller befolkningsmålet, kan det även där finnas fog för en revision.

Renhold Hellgren är ledarskribent på HT.




andraledare 930930

Svårt prioritera i vården

	Ska den som lever "farligt" och osunt kunna förvägras vård?
	Ja, på vissa villkor, svarar en utredning om prioriteringar inom hälso- och sjukvården, som inom kort lägger fram ett diskussionsmaterial. Det ska sedan gå ut på remiss innan utredningen nästa år tar slutgiltig ställning till frågan om prioriteringar.
	Utredningen vill att den offentliga vården ska kunna vägra att ge till exempel storrökare och storkonsumenter av alkohol, som inte vill ändra livsstil, viss vård. Det kan handla om operationer, som på kortare eller längre sikt inte är till någon nytta för den som fortsätter att röka eller dricka mycket.
	Utredningen diskuterar om det ska finnas en gräns för vad den allmänna hälso- och sjukvården ska göra för att hjälpa en sjuk människa. Frågan är inte ny.
	I tidigare debatter har politiker och experter bland annat diskuterat att sätta gränser för när gamla människor och för tidigt födda barn ska få vård.
	Det är nödvändigt att diskutera prioriteringar i vården. Det är sannolikt också nödvändigt att göra prioriteringar, eftersom läkarvetenskapens och teknikens landvinningar hela tiden flyttar fram gränserna, och pengarna inte räcker till allt som är tekniskt möjligt för att rädda liv eller öka livskvaliteten hos vårdsökande människor.
	Vi anser att det är rimligt att den allmänna hälso- och sjukvården avstår från att betala vissa behandlingar och ingrepp, till exempel operativa ingrepp som är att hänföra till skönhetsvård och inte är fysiskt eller psykiskt motiverade. Men inte heller här går det att sätta statiska gränser.
	Statiska gränser är än mer orimliga, om de säger att pensionärer över 80 år inte ska få en viss typ av operation eller att sjukhusen inte ska försöka rädda barn födda före en viss vecka.
	Alla människor, oberoende av ålder och produktionsförmåga, måste ha samma rätt till vård.




SvD vill inte
ge HT replik

	Den 22 september refererade Svenska Dagbladet min huvudledare i HT om det polska valet. Det moderata huvudorganet läste min ledare som en viss potentat läser Bibeln, men Svenska Dagbladets politiska redaktör Håkan Hagwall har vägrat mig replik på felaktigheter i SvD-ledaren.
	Här kommer den replik, som Svenska Dagbladet tydligen är rädd att dess läsare ska få del av.
Centerpartiet PSL
	Det parti som vid sidan av vänsteralliansen SLD vann parlamentsvalet i Polen är Polska folkrörelsepartiet (PSL), ofta kallat Bondepartiet.
	PSL är systerparti till svenska centern och är lika lite som moderaternas systerparti CDU i östra Tyskland något marxistiskt parti eller stödparti åt de gamla kommunisterna, vilket Svenska Dagbladet hävdar.
	PSL är ett progressivt och grönt mittenparti, som har sitt starkaste stöd på landsbygden men som också finns i städerna.
	Det är ett av Polens äldsta partier och det enda med en ordentlig folkrörelsebas och organisation i alla delar av landet.
	Det har ungefär samma ideologiska och historiska rötter som centerrörelsen i Norden. PSL har till och med samma symboler som centern, den gröna färgen, fanan och fyrklövern.
Mot kommunister
	Den som kan Polens historia vet att PSL var den ledande politiska kraften före kommunisternas maktövertagande med Wincenty Witos och Stanislaw Mikolajczyk som ledande krafter. Mikolajczyk ledde en tid exilregeringen i London och gjorde i det längsta motstånd mot kommunisterna.
	1947 förlorade PSL slaget mot kommunisterna. De drev Mikolajczyk i landsflykt och tvingade PSL att gå samman med ett kommunistiskt bondeparti till ZSL, som blev stödparti åt kommunisterna.
	Inom ZSL levde PSL:s centerideologi och tradition vidare på främst lokal nivå. När kommunismen föll, kunde PSL åter träda fram som ett självständigt och starkt parti.
Bönderna viktiga
	Polen har mer framgångsrikt än något annat östeuropeisk land ställt om ekonomin från planhushållning till marknadsekonomi. En viktig förklaring till att denna omställning varit möjligt är att kommunisterna aldrig lyckades krossa den största privata småföretagargruppen, de självägande bönderna, och den privata företagsamhet som fanns kring dessa.
	Under kommuniststyret höll bönder och landsbygdsbefolkning PSL-organisationen och företagsamheten vid liv.
PSL demokratibärare
	Det är felaktigt att, som Svenska Dagbladet gör, kalla PSL för "de polska kommunisternas förra stödparti". PSL var i exil och inom ZSL bärare av den demokratiska traditionen under mer än 40 års kommunistiskt förtryck i Polen. I dag har PSL återtagit sin plats som stabil centerkraft i polsk politik.
	Det polska parlamentsvalet den 19 september i år blev en framgång för PSL och dess 32-årige ledare Waldemar Pawlak. 
	Centerpartiet PSL blev sejmens näst största parti med 132 av 460 platser. PSL gjorde som sitt norska systerparti, ökade kraftigt, i PSL:s fall från 8,7 till 15,5 procent av rösterna.
	PSL nådde sin valframgång på ett socialt och ekonomiskt ansvarskännande program, inte på något "Åsanisse-marxistiskt" program, som Svenska Dagbladet talar om.
Norska likheter
	PSL och norska senterpartiet är självständiga gröna partier _ inte stödpartier åt högern _ som är progressiva och kritiska till EG/EU-medlemskap. Detta får en del att klassa PSL och sentern som "socialistiska" och försöka skrämma med "socialistspöket".
	Polackerna har visat att de fått nog av nyliberal chockterapi. Det sociala priset för denna politik är högt: Miljoner bönder är oerhört hårt pressade ekonomiskt och socialt, nästan tre miljoner polacker är utan arbete, det sociala skyddsnätet är svagt, den sociala oron stor. Detta ger utslag i val.
	20,4 procent röstade på valförbundet SLD, där de reformerade kommunisterna är starka men bara en av 28 grupper.
	Betydligt fler, 33,4 procent, röstade på de demokratiskt oantastliga mitten- och vänsterpartierna PSL, Demokratiska unionen (UD) och Arbetarunionen (UP). Genom att rösta på dessa partier har polackerna röstat för fortsatta ekonomiska reformer men i långsammare takt och med bättre socialt skyddsnät än i dag.
Förstår SvD-oro
	Vi vet inte ännu vilken regering Polen får. Men ett vet vi: Det gröna centerpartiet PSL har en nyckelroll i detta sammanhang.
	Jag förstår att moderata Svenska Dagbladet tycker lika illa om detta som att senterpartiet i Norge gjorde ett bra val veckan före det polska.
	Men varje insiktsfull kännare av Polen vet att det är som jag skriver i ledaren i Hudiksvalls Tidning om Polen, "att de tidigare regeringarna har fört en socialt okänslig politik" och att "centern har regeringsnyckeln" efter det polska valet.

Jörgen Bengtson är HT:s chefredaktör.


teckningen 940514
TECKNINGEN
Efter centerstämmans ja till EU lär centerpartiet gå miste om många nej-röster i riksdagsvalet, som hade kunnat göra centern till ett stort parti. Sven Bergström och andra ledande EU-motståndare i centern är bekymrade och frågar sig vad som händer med alla centerväljare och andra ickesocialistiska väljare, som efter centerns ja inte har något naturligt nej-parti att röster på.





Sven Bergström toppar kommunlistan

	Sven Bergström, i dag kommunalråd på halvtid, blir kommunalråd på heltid efter valet nästa höst.
	Det blir sannolikt resultatet av centerpartiets nomineringsstämma i Hudiksvall på tisdagskvällen, som samlade ett 70-tal ombud. Centern beslutade att sätta Sven Bergström, Forsa, överst på centerns kommunfullmäktigelista.
	Nuvarande toppnamn, Marianne Ahlqvist, Hudiksvall, står på andra plats. Stämman uttalade samtidigt sitt fulla förtroende för Marianne Ahlqvist.
Bergström vann provval
	Sven Bergström vann det interna provvalet i centern, där medlemmarna i år för första gången i direkta val fick tala om vilka de ville se som toppnamn på kommun-, landstings- och riksdagslistorna. Sven Bergström kom etta med 2 817 poäng och 139 förstaplaceringar, Marianne Ahlqvist tvåa med 2 066 poäng och 99 förstaplaceringar.
	Efter de två toppnamnen följer på valbar plats Sylvia Bodin, Delsbo, Gunnar Viktorsson, Forsa, Stefan Bäckström, Delsbo, Birgitta Persson, Enånger, Inga-Märta Karlsson, Hälsingtuna, Stig Sundin, Enånger, Britta Edwall, Hudiksvall, och Joakim Larsson, Näsviken, på tionde plats.
	Om centern får fler än dagens tio mandat, står följande närmast på tur: Tord Bergström, Bjuråker, Bengt-Olov Kollin, Hudiksvall, Bernt Åkerlund, Enånger, Yvonne Andersson, Forsa, Anna-Lisa Viktorsson, Forsa, Håkan Jonsson, Delsbo, Torbjörn Eriksson, Delsbo, Ulla Nylander, Näsviken, Ulrik Ohlin, Delsbo, och Anders Hådell, Hälsingtuna.
	Totalt går centern till val med 30 namn på fullmäktigelistan.
Tror på tolv mandat
	Sven Bergström tycker att centern går till val med en stark lista, som har stor bredd och väl avvägd.
	Två av kandidaterna på valbar plats är nya, Sylvia Bodin och Joakim Larsson. Ytterligare några på suppleantplats är nya.
	Hälften av kandidaterna på valbar plats är kvinnor. Två ungdomar under 25 år finns med på de elva första platserna, Joakim Larsson och Tord Bergström.
	Sven Bergström är nöjd med vad centern har uträttat i kommunpolitiken efter valet 1991. Han tror att det kommer att ge resultat i valet den 18 september 1994.
	_ Vi har goda förutsättningar att göra ett bra val och sitta kvar i regeringsställning i kommunen. Tolv, tretton mandat ligger inom räckhåll, säger Sven Bergström.
Möjlig ungdomslista
	Ett tag såg det ut som om det skulle hetta till på centerstämman. Flera ombud ville ha en särskild ungdomslista i kommunvalet, vilket en del äldre centerpartister gick emot. Men det fanns också flera som tyckte att ideen var utmärkt.
	_ Vi måste ge ungdomarna en chans, sade Märta Olsson, Forsa.
	_ Vi behöver en andra lista med ungdomligare prägel, argumenterade Bengt-Olov Kollin, Hudiksvall, som själv kom in i fullmäktige som ungdomskandidat 1973.
	Den främsta ungdomskandidaten på den nya fullmäktigelistan, Joakim Larsson, Näsviken, höll med:
	_ Det är lättare att nå ungdomar om vi har en särskild ungdomslista, sade han.
	Det blev inget beslut om ungdomslista. Centerungdomarna (CUF) har dock inte gett upp tanken på en.
	Roger Groth, som står på 27:e plats på den nya fullmäktigelistan, tänker driva frågan vidare i CUF-kretsen. Det kan alltså bli så att centern får en ungdomslista i Hudiksvalls kommun genom att CUF-arna går ut med en egen lista.
Jörgen Bengtson






Sverige har
kapitulerat för EU

	"Mycket tuffa förhandlingar, mycket bra resultat."
	Så sammanfattar statsminister Carl Bildt (m) EU-förhandlingarna och anslutningsfördraget till Europeiska unionen.
	Varje avvikande kommentar hade varit en sensation.
	Vad Carl Bildt och andra EU-förespråkare försöker dölja är att Sverige har kapitulerat för EU. Sverige har inte som Danmark begärt och fått permanenta undantag från unionsfördraget. Därmed har Sverige gett upp sin självständighet och accepterat att med tiden bli en delstat i supermakten EU.
EU-anhängarna
lovprisar EU-avtalet
	De sista knäckfrågorna i förhandlingarna mellan Sverige och EU var mjölkkvoter och infasning av medlemsavgiften. Sverige får en mjölkkvot på 3,3 miljoner ton och en rabatt på medlemsavgiften på drygt nio miljarder kronor under en fyraårsperiod.
	Förhandlingsresultatet är inte helt klart. EU har till exempel inte meddelat Sverige hur många röster vi får i EU-rådet och platser i EU-parlamentet. Besked är utlovat inom en vecka.
	EU-anhängarna överträffar som väntat varandra i att lovprisa förhandlingsresultatet.
	"I substans och sak är det ett mycket bra avtal", säger Carl Bildt (m).
	"Bra resultat", säger Ingvar Carlsson (s).
	"Bra avtal med tydlig regional profil", säger Olof Johansson (c).
	"Avtalet är en Sverige-seger", säger finansutskottets ordförande Per-Ola Eriksson (c).
	"Bättre än vad jag hade hoppats på", säger Ja till Europas Thomas Gur.
Sverige har inte
ändrat ett kommatecken
	EU-anhängarna säger inte vad förhandlingsresultatet egentligen innebär: att Sverige ger upp sin nationella självständighet och att Sverige i princip inte får permanenta undantag från EU:s regelverk.
	Sverige har accepterat hela EU regelverk "acquis communautaire", som omfattar 80 000_130 000 sidor text, inklusive fördragen, 14 000 förordningar (lagar), rader av direktiv, beslut och domstolsutslag. Sverige har inte ändrat ett kommatecken i EU:s grundlagar, Romfördraget och Maastrichtfördraget.
	Det Sverige har förhandlat med EU om är framför allt övergångsbestämmelser och regeltolkningar, som omfattar någon promille eller procent av EU:s regelverk.
Bara ett permanent
undantag: snuset
	På en punkt har Sverige faktiskt förhandlat fram ett permanent, juridiskt oantastligt undantag: snuset.
	Alla andra så kallade undantag är antingen tidsbegränsade undantag, tidsbegränsade undantag med möjlighet till förlängning, preliminära undantag som EU-domstolen kan förkasta, undantag från regler som EU inte tillämpar eller "undantag" som Sverige fått på områden där EU saknar regler.
	Exempel på detta är, i tur och ordning, rabatten på medlemsavgiften, införselbestämmelser för alkohol, Systembolaget, delar av Euratomfördraget och förbud mot vissa kemikalier.
	Till dessa undantag kommer regeltolkningar och helt nya regler, vilka kan vara permanenta, som delar av jordbruksstödet, eller tillfälliga, som regionalstöd mål 6 för glest befolkade områden med kallt klimat.
	Till avdelningen "förhandlingsframgångar" hör också krav som var tillgodosedda innan förhandlingarna började, till exempel att svenska skulle bli officiellt EU-språk.
Avslöja ja-sidans bluff
om svenska "undantag"
	Sverige har inte fått några egentliga undantag eller oväntade framgångar. EU-anhängarna kommer dock att tala om alla undantag och framgångar, som Sverige har uppnått efter tuffa förhandlingar.
	EU-anhängarna kommer ogenerat att tala om "undantag" som inte är permanenta undantag och "framgångar" som inte är framgångar på samma sätt som de talar om "Europa" som inte är EU utan fyra gånger större mätt i stater och yta.
	Nu gäller det att avslöja ja-sidans bluff. Av unionsfördraget och anslutningsfördraget framgår att Sverige har sagt ja till att uppgå i en ekonomisk, monetär och politisk union. Sverige accepterar att EU skaffar sig ett gemensamt försvar och att EU fortsätter att utveckla sig till en fulländad förbundsstat.
	I EU finns inte utrymme för en självständig utrikes- och säkerhetspolitik, nationell valuta och ekonomisk politik, full sysselsättning och utjämnande regionalpolitik, radikal miljöpolitik och generös välfärdspolitik.
	Den nordiska samhällsmodellen är helt enkelt inte förenlig med EU:s.

bildtext:
EU-minister Ulf Dinkelspiel (m) har gjort olika piruetter under EU-förhandlingarnas gång. Sverige har dock hela tiden varit berett att säga ja till EU oberoende av detaljer i förhandlingsresultatet.




Sverige
in i Nato
utan debatt

	"I dag går vi in i Nato", förkunnade tidningen Expressen i måndags med krigsrubriker på sin förstasida och gjorde sedan tillägget "nästan" för att i ingressen käckt förkunna: "Glöm alliansfrihet och neutralitet."
	Hösten 1990 bestämde den dåvarande s-regeringen samt m-, fp- och c-oppositionen att Sverige skulle ansluta sig till EG/EU. Ett villkor var att Sverige skulle behålla neutralitetspolitiken.
	Av detta återstår i dag inte mycket. Med hjälp av salamimetoden _ att skära bort en skiva i taget av säkerhetspolitiken _ har neutralitetspolitiken blivit en liten korvstump.

	Den 1 juli 1991 ansökte Sverige om EG-medlemskap. Till ansökan fogade Sverige ett neutralitetspolitiskt förbehåll i form av en säkerhetspolitisk deklaration, som regeringen angav till riksdagen den 14 juni.
	Sveriges utomordentligt framgångsrika säkerhetspolitik _ sedan årtionden uttryckt i formeln "alliansfrihet i fred, syftande till neutralitet i händelse av krig" _ skulle bestå även om Sverige gick in i EG, försäkrade partierna bakom EG-ansökan.
	Före EG-beslutet 1990 hade neutralitetspolitiken bestått av alliansfrihet, folkrättslig neutralitet i händelse av krig, aktiv och självständig handels-, utrikes- och säkerhetspolitik, starkt försvar samt en medlande roll i internationell politik.
	När Sverige lämnade in EG-ansökan hade säkerhetspolitikens kallskänkor skurit bort några skivor av neutralitetspolitiken: den självständiga handels- och utrikespolitiken. Regering och opposition hade börjat använda sig av salamimetoden.
Mesta borta
	I dag återstår inte mycket av neutralitetspolitiken. Sedan våren 1992 talar det officiella Sverige om "Sveriges militära alliansfrihet syftande till att vårt land skall kunna vara neutralt i händelse av krig i vårt närområde består."
	Neutralitetspolitiken har blivit reducerad till enbart "militär alliansfrihet". Den folkrättsliga neutraliteten är endast en möjlighet ("skall kunna vara neutralt"), inte något som träder i kraft automatiskt; den gäller inte generellt, bara i händelse av krig i "vårt närområde".
	Enligt anslutningsfördraget med EU accepterar Sverige utan undantag EU:s gemensamma handels-, utrikes- och säkerhetspolitik. Sverige lovar vidare att inte lägga hinder i vägen för EU:s försvarspolitik.
	Sverige talar inte heller längre med samma självständiga röst och spelar inte längre samma aktiva och medlande roll i internationell politik.
Tydlig signalpolitik
	Lägg till detta vad stats-, utrikes- och försvarsministrarna säger i tal, artiklar och intervjuer, så försvinner än mer av det som återstår av neutralitetspolitiken.
	Sveriges tre ledande företrädarare inom utrikes- och säkerhetspolitiken definierar om neutralitetspolitiken, reducerar en 180-årig neutralitetspolitik till en fjärdedel så lång kallakrigsparentes, talar om svenskt medlemskap i eller annan anknytning till militäralliansen Västeuropeiska unionen (VEU) och framtida möjligt medlemskap i Nato-alliansen.
	Det är i detta perspektiv vi ska se Sveriges anslutning till Natos Partnerskap för fred (PFP). En PFP-anslutning är ett led i en signalpolitik, som syftar till att dödförklara neutralitetspolitiken.
Öppnar för Nato
	Vi vet inte vad PFP kommer att bli. PFP är ett av Nato dukat smörgåsbord, där deltagarna kan välja vad de vill äta men där Nato också ställer vissa krav på gästerna.
	Enligt det PFP-avtal som Sverige skrev under den 9 maj 1994 ska konsultationer mellan Nato och Sverige göras vid "yttre hot" (paragraf 8). 
	Nato förväntar sig, enligt tidningen "European" (940506), att PFP-länderna ska visa Nato sin krigsplanering, delta i Nato-övningar, "röra sig i riktning mot gemensamma militärdoktriner, gemensamma kommunikationer och 'vapenmässig interoperabilitet'".
Demokratiskt fel
	PFP kan bli ett alleuropeiskt säkerhetsorgan, vilket Sverige kan och bör delta i som ett led i en aktiv neutralitetspolitik.
	PFP-medlemskap kan bli ett steg mot Nato-medlemskap. Mycket tyder på att PFP är just detta. När Sverige skrev under PFP-avtalet, sade Natos biträdande generalsekreterare Sergio Balanzio att en svensk Nato-ansökan kommer att behandlas mycket positivt. Utländska och även vissa svenska kommentarer ser PFP-avtalet som ett steg bort från neutralitetspolitiken.
	Det behöver inte vara fel att ansluta Sverige till PFP, men det är fel att göra det nu, innan vi vet om PFP blir ett alleuropeiskt organ som innesluter också Ryssland, innan svenska folket i folkomröstningen om EU har sagt sitt om EU-medlemskapet och neutralitetspolitiken, och innan vi har haft en bred debatt om Sverige, Nato, PFP, VEU och vår framtida säkerhetspolitik.

Jörgen Bengtson är HT:s chefredaktör.




andraledare 930925

Sverige närmare OS

	Det blev inte Peking och Kina år 2000. Bra! Länder som utmärker som för att massakrera studenter i tusental och förtrycka sitt folk har på förhand diskvalificerat sig för olympiska spel. Internationella olympiska kommitten (IOK) gjorde alltså rätt, som valde bort Peking.
	När IOK på torsdagskvällen istället valde Australiens största stad, Sydney, till OS-värd år 2000, tog Sverige utan att röra på sig ett steg närmare ett möjligt OS-värdskap.
	Med två sommar-OS i rad utanför Europa ökar Sveriges chanser att ta hem ett sommar-OS år 2004 i Stockholm eller ett vinter-OS år 2002 i Östersund.
	Sverige bör, som gammalt och rikt OS-land, vara berett att stå som värd för ett modernt OS.
	Det naturliga för Sverige är att arrangera vinter-OS. Sverige är starkare som vinter- än sommarsportnation och har aldrig arrangerat ett vinter-OS. Dessutom finns det mesta på plats i Östersund och Jämtland. Ett vinter-OS i Östersund är inte heller samma ekonomiska risktagande som ett sommar-OS.
	Sverige bör dock inte lägga planerna på sommar-OS i Stockholm på hyllan, utan fortsätta att utreda detta alternativ och samtidigt förbereda en ny vinter-OS-ansökan från Östersund.


andraledare 930920

Sverige på väg mot Nato?

	I skuggan av den socialdemokratiska partikongressen i Göteborg har statsminister Carl Bildt dragit iväg till Bryssel för ännu en soloåkning i försvarspolitiken. I ett tal i Bryssel hävdar Bildt att den svenska neutralitetspolitiken aldrig lyckats utan militäralliansen Natos styrka och sammanhållning.
	Vidare påpekade han att Natos militära kraftansträngningar, särskilt kärnvapnen och den transatlantiska länken, säkrade freden i Europa under ett halvt sekel. Med detta visar Carl Bildt att han är beredd att gå mycket långt, för att på alla sätt bagatellisera Sveriges långvariga strävan att hålla distansen till Nato.
	I nästa andetag hävdar han att Sverige har bidragit med åtskilligt mer till de fredsbevarande styrkorna i FN:s regi än många Nato-medlemmar.
	Allt detta kan inte vara något annat än en billig strategi att få Sverige att framstå, som en tillgång i Europeiska unionens säkerhetspolitik, vilket ska göra det lättare för de annars så skeptiska belgarna att acceptera Sverige som EU-medlem.
	Frågan är om denna strategi inte rymmer flera syften. Den frågan inställer sig efter beskedet om att Natos parlamentariska kommitte i en rapport föreslår att nya medlemsstater i EG/EU, som Sverige, Österrike och Finland, inte bara ska ingå i Västeuropeiska unionen (VEU) utan även i Nato.
	Carl Bildt, förklara!






Sverige väger
alltför lätt i EU

	På fredagen presenterade miljökonsekvensutredningen sina slutsatser av hur Sveriges miljöpolitik kommer att påverkas vid ett eventuellt medlemskap i Europeiska unionen (EU). Resultatet av utredningen har tolkats på två helt olika sätt.
	Utredningens ordförande, Anders Wijkman, anser att ett medlemskap i EU ökar Sveriges möjligheter att föra en progressiv miljöpolitik i Europa.
	Centerriksdagskvinnan Birgitta Hambreus och miljöpartiet de grönas ordförande Birger Schlaug anklagar utredningen för att medvetet ha lyft ut delar ur materialet, som visar att Sveriges möjlighet att påverka EU:s miljöpolitik är försumbar.
	Vilken version ska medborgarna tro på? De flesta blir nog mest förvirrade av dessa motstridiga signaler. Detta försvårar naturligtvis ett ställningstagande i frågan, vilket är olyckligt.
Sveriges röstandel
blir alltför liten
	Kommittens uppgift har varit att ge svar på främst tre frågeställningar. Kommer Sveriges möjligheter att självständigt utforma en aktiv miljöpolitik att försvåras av ett medlemskap i EU?
	På denna fråga svarar kommitten nej, men tillägger att möjligheterna att gå före och utveckla goda exempel på miljöområdet är formellt störst om Sverige stannar utanför EU.
	Ger ett medlemskap i EU Sverige större möjligheter att påverka EU:s miljöpolitik? Där svarar kommitten entydigt ja och hänvisar till att Sverige i EU får delta aktivt i beslutsprocessen.
	Helt riktigt, men i praktiken kommer Sverige endast att få cirka 4 procent av tillgängliga röster när det gäller miljöfrågor, vilka avgörs med kvalificerad majoritet. Det betyder att det behövs cirka 70 procent av rösterna för att få majoritet för ett förslag.
Miljöpolitiken inget
skäl för medlemskap
	Utan aktiv alliansbildning för sina miljöförslag är Sveriges möjligheter att påverka alltså mycket små. Wijkman bekräftar detta faktum i sitt påpekande att Sverige måste utarbeta en offensiv strategi för att få någon framgång i miljöarbetet inom ramen för EU.
	Utredningen slår fast att ett EU-medlemskap inte innebär någon automatisk garanti för påverkan på EU:s miljöpolitik.
	En naturlig slutsats av detta är att miljöpolitiken inte i fortsättningen kan användas av ja-sidan, som ett argument för att Sverige ska bli medlem i EU.
	Den tredje frågan gäller huruvida miljötillståndet i landet påverkas vid ett eventuellt medlemskap i EU.
	På denna fråga ger kommitten inget klart besked, eftersom den anser dagens underlag för en sådan bedömning vara alltför osäkert. Detta är nog en riktig bedömning.
Varför utelämnades
en så viktigt uppgift?
	Kritiken från Schlaug och Hambreus riktar sig främst mot att utredningen har lyft ut en tabell, som tydligt visar att Sveriges möjlighet att påverka miljöbeslut med kvalificerad majoritet är högst marginell.
	Wijkmans förklaring till att tabellen utelämnats är att det inte bör vara en massa sifferexercis i ett material av denna typ. Visst är det bra att städa undan sådant, som kan sägas bättre med ord, men i synnerhet i EU-frågan är det viktigt att ta med uppgifter, som visar fakta svart på vitt.
	Tabellen utgår ifrån att Österrike, Finland och Norge går med i EU. Dessa länder tillsammans med Sverige, Danmark och Nederländerna anses vara pådrivare i miljöfrågor. Även om de i miljöfrågor mer svårplacerade länderna Belgien, Frankrike, Italien och Luxemburg ansluter till den progressiva gruppen räcker det inte för att driva igenom ett bra miljöbeslut.
	Sveriges medverkan i denna röstning ger en marginell förändring, enligt tabellen. Utan Sverige kommer det att fattas sex röster för denna stora allians. Med Sverige kommer det att fattas fem röster.
	Ett utelämnande av detta minst sagt anmärkningsvärda resultat undergräver trovärdigheten i miljökonsekvensutredningens rapport, vilket inte gör det lättare för medborgarna att ta ställning i EU-frågan.






Sverigefinnarna
kan avgöra valet

	Ovissheten om valutgången är total inför morgondagens presidentval i Finland. Frågan som alltfler ställer sig är om det verkligen spelar någon roll vem som vinner. Båda kandidaterna, svenska folkpartiets Elisabeth Rehn och socialdemokraternas Martti Ahtisaari, har haft svårt att profilera sig.
Rehn glider in i
försvarsställning
	Resultatet har blivit att de för varje dag närmare valet succesivt glidit tillbaka till sina utgångspositioner, där Ahtisaari från oppositionen tvingat in Rehn i försvarsställning i egenskap av försvarsminister i den sittande borgerliga regeringen.
	Ett tröttande spel för galleriet, som inte på något sätt mäter deras förmåga att axla ledarrollen som president. En blivande president får inte fastna i partipolitisk retorik. Det finska folket kräver en president, som kan samla nationen och peka ut en färdriktning.
	Dessvärre är båda kandidaterna oförmögna att peka ut en färdriktning för den halva av befolkningen som säger nej till finskt medlemskap i Europeiska unionen (EU). Båda kandidater säger unisont ja till medlemskap i EU.
Jämt skägg
in på målsnöret
	Kort efter Elisabeth Rehns, sensationella andraplats i första valomgången skjöt hennes opinionssiffror i höjden och många pekade ut henne som Finlands tionde president sedan självständighetsförklaringen 1917.
	Finland såg ut att få sin första kvinnliga president, en stor sensation. Men verkligheten har hunnit ikapp Rehn. Hennes motkandidat, socialdemokraternas Ahtisaaari, knappade in försprånget, som enligt opinionsmätningar vid årsskiftet var på över tio procentenheter.
	De senaste mätningarna visar på att det i princip är jämnt skägg mellan kandidaterna. Vid valutfrågningen i TV på onsdagen gjorde den reklamfinansierade kanalen MTV 3 en undersökning, som gav Ahtisaari 49,5 procent av rösterna och Rehn 50, 5 procent.
	På torsdagen publicerade landets största tidning Helsingin Sanomat en opinionsmätning gjord av Finska gallup, där Ahtisaari fick 51 procent av rösterna och tar därmed ledningen över Rehn, som samlade 49 procent i mätningen.
Två kandidater
två valstrategier
	Opinionsläget har spridit en nervositet i båda läger och de senaste dagarna har Rehn och Ahtisaari flängt land och rike runt för att plocka marginalröster.
	Rehn har koncentrerat sig på de finskspråkiga trakterna, eftersom hon räknar kallt med stort stöd från den svenskspråkiga delen av befolkningen. Ahtisaari attackerar de trakter där Rehn har gjort bra resultat i första valomgången.
	Medan Rehn plockar poäng på sin personliga utstrålning och rappa repliker arbetar Ahtisaari mer traditionellt, eftersom han inte får några extrapoäng genom sin personliga uppenbarelse.
	Han kraftsamlar istället för att övertyga främst de arbetslösa om sina ärliga ambitioner att bekämpa arbetslösheten, som i dag ligger på cirka 20 procent.
	Ahtisaaris strategi väcker större sympati och förtroende, men frågan är om det räcker för att tippa "lillan" ur vagnen.
Ahtisaari avväpnar
presidentmakten
	Presidentämbetet i Finland har genom den förre presidenten, Mauno Koivisto, ändrat karaktär. Till skillnad från den legendariske presidenten Urho Kekkonen höll Koivisto en mycket lågmäld profil.
	Koivisto genomförde en rad förändringar, som minskade presidentens makt till förmån för regeringen. Bland annat avsade han sig sin möjlighet att upplösa regeringen. En förändring som förmodligen fick Kekkonen att vända sig i sin grav.
	Om Ahtisaari drar det längsta strået i morgon får nog Kekkonen snurra ett varv till, eftersom Ahtisaari gjort klart att han tänker fortsätta på Koivistos linje när det gäller presidentens makt.
	Men som sagt, valutgången är oviss. Det är så jämnt att valet kan avgöras av rösterna från Sverigefinnarna, det vill säga de röstberättigade finländare som bor i Sverige.





Svindlande
EU-pengar

	Europeiska unionen blir en svindlade affär, för Sverige i dubbel bemärkelse. Det är inte bara 23 000 000 000 kronor som staten förlorar på EU-medlemskapet per år i slutet av nittiotalet. En betydande del av EU:s medlemsavgift försvinner i en växande EU-svindel, där italienska maffian och andra brottssyndikat kapar åt sig stora delar.
	Olika EU-organ och respekterade EU-medier har börjat slå larm om de växande bedrägerierna inom EU.
62 miljarder kr
	Bedrägerier med EU-medel är omfattande. 1993 rapporterade EU-länderna in 1 298 fall till EU-kommissionen. Bedrägerierna hade ett värde på drygt 2,2 miljarder kronor (248 miljoner ecu).
	Detta är bara toppen av isberget. Andra beräkningar säger att bedrägerierna är nästan 30 gånger större!
	Enligt tidningen The European (18 mars 1994), som stödjer sig på ledamöter i EU-parlamentet, uppgår svindleriet med EU-medel till cirka 62 miljarder kronor (7,9 miljarder dollar)! Dessa källor hävdar att stöld och fel som EU gör lägger beslag på tio procent av EU:s budget på 79 miljarder dollar.
	Siffran 62 miljarder kronor är svindlande hög. Den tål att jämföras med Sveriges nettobidrag till EU 1999, förutsatt medlemskap, 23 miljarder kronor enligt officiella svenska beräkningar. Nästan tre gånger mer än Sverige skulle betala till EU 1999 försnillas i dag i EU-systemet.
Gränslösa skurkar
	Europeiska unionen erkänner öppet problemet med bedrägerier. Svindlet inom EU har vuxit i takt med att EU rivit gränser mellan länderna. EU:s inre marknaden gäller i hög grad också för maffian och annan organiserad brottslighet.
	EU-kommissionen konstaterar i en aktuell rapport, "att kriminella nätverk i stor skala är i arbete här, utnyttjar det faktum att de inre gränserna avskaffats inom EU och skillnaderna i bedrägeribekämpningen mellan olika länder."
	Bakom uttrycket "kriminella nätverk" döljer sig italienska maffian och andra brottssyndikat.
EU lovar hårda tag
	EU-kommissionen har länge sett mellan fingrarna, när det gäller mycket av bidragsfusket. EU:s budgetkommissionär Peter Schmidhuber lovade i slutet av mars i år hårda tag mot fusket, när han presenterade en handlingsplan mot EU-bedrägerier.
	Om planen blir verklighet, blir "bedrägeri mot EU" ett brott i alla EU-länder. Enligt planen ska EU se över sina lagar för att försöka täppa till olika kryphål. Planen vill ge Enheten för samordning av bedrägeribekämpande (UCLAF), inrättad 1993, makt att undersöka bedrägerier i alla EU:s departement.
	Andra inslag i planen är gratis telefonlinje till Bryssel för bedrägeritips, 50 "bedrägeripoliser", hårdare straff för bidragsfusk, svartlistning av företag och enskilda som försöker försnilla EU-medel samt ökat samarbete mellan EU-organ och nationella organ för att bekämpa EU-bedrägerier.
EU självt problem
	EU satsar i 1994 års budget nästan 1,3 miljarder kronor (närmare 140 miljoner ecu) på att bekämpa bedrägerier inom EU. Detta kommer dock knappast att ändra särskilt mycket. Det finns minst två skäl till denna pessimism.
	EU-kommissionen gör inget åt alla detalj- och bidragsregler, som öppnar för fusk, och friheten på EU:s inre marknad, där exempelvis gränskontroller och kapitalregleringar är förbjudna.
	EU-kommissionen har hittills varit ointresserad av att bekämpa svindlerier. EU:s revisionrätt (motsvarar svenska RRV) är mycket kritisk till EU-kommissionen på detta område.
	"Revisionsrättens arbete hindras av fler avdelningar inom kommissionen, som inte vill ge rätten tillträde till information", sade revisionrättens ordförande Andre Middelhoek den 21 mars i år i en mycket frän kritik av EU-kommissionens antibedrägeriarbete, enligt den danska tidningen Information.
	Revisionrätten har i åratal krävt bättre kontroll utan att något skett och kritiserat EU-kommissionen för slöseri.
Maffian tackar EU
	"EU:s olika stödregler inbjuder till fusk", säger den svenska rikspolischefen Björn Eriksson (DN den 22 mars 1994). Han är övertygad om att bedrägerier med EU-medel blir nästa område, som de tunga ekonomiska brottslingarna ger sig in på om Sverige går in i EU.
	Den som vill att Sverige ska bli en del av EU:s gränslösa inre marknad, får också finna sig i att bidragsfuskare, knarksmugglare och andra kriminella drar nytta av det "gränslösa Europa".
	Den som accepterar svenskt EU-medlemskap, får också finna sig i att en betydande del av vår EU-avgift hamnar i fickorna på italienska maffian och andra bedragare.

Jörgen Bengtson är HT:s chefredaktör.






Systemfel
med Systemet

	Jag har länge undrat hur det ser ut bakom disken på Systemet. Nu vet jag det, efter att ha följt fyra EG-tjänstemän, dussinet svenska tjänstemän och en svans journalister bakom disken i tre jämtländska systembolag och ett utlämningsställe.
	Det finns enorma lager av öl, vin och sprit bakom bolagets disk. Systembolaget har ett enormt sortiment med över 1 400 märken. Sortimentet varierar lokalt beroende på efterfrågan.
EG-folket imponerat
	Ett bestående intryck som EG-tjänstemännen har från sin studieresa i svensk alkoholpolitik är att Systembolagets sortimentet är större än vad de är vana vid på hemmaplan.
	"Vi är imponerade av sortimentet", säger EG-delegationens ledare Claude Rouam, tjänsteman på generaldirektoratet för konkurrensfrågor, när jag pratar med honom utanför utlämningsstället i Trångsviken, en vanlig Ica-butik.
	EG-delegationens sammansättning visar hur EG ser på alkohol: Det är en handels- och konkurrensfråga, inte en hälsofråga.
	EG:s grundlag, Romfördraget, förbjuder alla diskriminerande monopol. Eftersom EG inte accepterar monopol eller andra konkurrensinskränkningar, avvisar EG Sveriges alkoholmonopol.
Fem monopol hotade
	I Sverige har vi inte bara ett försäljningsmonopol, som Systembolaget administrerar, utan också ett grossistmonopol, tillverkningsmonopol (gäller bara sprit) samt import- och exportmonopol, som AB Vin & sprit ansvarar för.
	EG kräver att vi slopar alla fem monopol. EG-tjänstemännen verkar inte att ha ändrat uppfattning under besöktet i Sverige.
	Sista ordet är inte sagt om Sveriges alkoholmonopol. Från svensk sidan verkar man dock att ha gett upp kampen om tre eller fyra av monopolen. Förutom försäljningsmonopolet är det bara grossistmonopolet, som den ansvariga statssekreteraren, Carl-Anders Ifvarsson, tycker är viktigt, när jag frågar honom.
Sverige har lyckats
	Syftet med alkoholmonopol och höga alkoholpriser är att hålla nere alkoholkonsumtionen. Detta har Sverige lyckats med.
	Alkoholkonsumtionen, omräknad i ren alkohol per invånare, är 4,5 liter per år i Sverige, betydligt lägre än i något EG-land.
	Antalet döda i skrumplever är 7,3 per 100 000 invånare i Sverige mot cirka 20 i EG-länder med hög alkoholkonsumtion.
	Konsumtionen av brännvin och annan sprit har, genom en medveten alkoholpolitik, minskat till förmån för öl och vin.
	Det finns ett stort problem med EG-medlemskap, även om EG skulle acceptera Systembolagets monopol. Det är att EG inte tillåter ett land att behålla dagens införselsregler för alkohol (i Sverige högst en liter sprit, en liter vin och tre liter öl). 
	Mellan EG-länder får man ta med sig 10 liter sprit, 90 liter vin och 110 liter öl för "personligt bruk". Detta, kombinerat med slopad gränskontroll, gör att billig alkohol kommer att flöda in i Sverige och sätta Systembolagets monopol ur spel eller tvinga fram stora prissänkningar på konkurrensutsatta alkoholvaror.
Monpolen viktiga
	Studier visar att ökat utbud av alkohol ökar totalkonsumtionen. Högt pris är ett sätt att begränsa utbudet.
	Ett viktigt sätt att begränsa tillgängligheten är att begränsa antalet försäljningsställen. I dag finns det 364 systembutiker och cirka 550 utlämningsställen istället för cirka 8 000 privata butiker, som Sverige skulle få utan statligt monopol, enligt Systembolagets beräkningar.
	Andra viktiga åtgärder för att minska utbudet är begränsade öppettider, restriktioner för restaurangförsäljning av alkohol, höga åldersgränser för alkoholköp och reklamförbud.
Inget vinstintresse
	När jag står med Systembolagets chef, Gabriel Romanus, i systembutiken i Järpen, frågar jag vad han tycker om Kjell-Olof Feldts förslag att på licens låta privata butiker sälja alkohol.
	Direktör Romanus svarar med att citera en annan direktör, storkapitalisten John D Rockefeller: "Bara genom att vinstintresset elimineras, finns det något hopp om att kontrollera alkoholhanteringen i ett anständigt samhälles intresse."
	Det går inte att styra alkoholförsäljningen genom regler, när det finns privata vinsintressen inblandade, eftersom konkurrens är en så dynamisk kraft, anser Gabriel Romanus.
	Jag tror han har rätt, för när vi en stund senare står i Ica-butiken i Trångsviken, som är utlämningsställe, säger butikens ägare Erik Paulsson att han vill sälja öl, vin och sprit fritt.
EG har annan syn
	Om privata vinstmotiv finns med i alkoholhanteringen, ökar alkoholutbudet i landet. Därför är ett statligt alkoholmonopol viktigt i alla led, från importör via grossist till detaljist.
	EG har en annan syn än Sverige på alkohol. EG har en liberal alkoholsyn och ser tobak och snus som större hälsoproblem än vin och sprit. Systembolaget är _ liksom mycket annat i vår nordiska samhällsmodell _ oförenligt med EG:s samhällsmodell.
	Jag tror att chefen för den gästande EG-delegationen, Claude Rouam, inser att det finns stora och oförenliga skillnader mellan Norden- och EG-modellen. När vi skiljs åt vid flyget på Frösön, säger han överraskande och med ett litet leende: "Jag vet inte hur jag skulle rösta om jag vore er."

Jörgen Bengtson är HT:s chefredaktör.


andraledare 931015

Ta till dig kritiken Könberg!

	Kritiken mot regeringens och sjukvårdsminister Bo Könbergs (fpl) förslag att avreglera sjukvården och skapa etableringsfrihet även för specialistläkare och sjukgymnaster växer sig allt starkare. Förslaget möter nu stort internt motstånd inom tre av regeringens fyra partier.
	I onsdags förklarade ledande landstingsrepresentanter för centerpartiet, kristdemokratiska samhällspartiet (kds) och folkpartiet liberalerna (fpl) att de är kritiska till avregleringen inom området för specialistsjukvård och sjukgymnastik.
	De anser att den fria etableringsrätten bör begränsas eftersom en alltför långt gången avreglering inte kan ge tillräckligt bra garantier för att alla medborgare får en god och likvärdig sjukvård. Dessutom finns det risk för att kostnaderna för sjukvården skenar iväg utom kontroll vid en långtgående avreglering.
	På torsdagen publicerade de båda läkarna och ledamöterna i centerns partistyrelse, Lars Weinehall och Inger Ekengard, en debattartikel i Dagens Nyheter, där de instämmer i den hårda kritiken mot regeringens sjukvårdsförslag. De varnar för att de besparingar som landstingen gjort kommer att blåsa bort om regeringen fullföljer sina planer på avreglering.
	Denna kritik får sin rätta dimension då centerns landtingsråd i Älvsborg, Per-Olov Blom, på samma debattsida presenterar ett upprop från 200 centerpolitiker i landstingen mot regeringens förslag.
	I onsdagens HT debatterar sjukvårdsminister Bo Könberg frågan utifrån en ledare i HT fredagen den 1 oktober. Han backar inte en tum i denna debatt. Idag kan han se att HT:s kritik inte var en enstaka trumpetstöt.
	Kritiken har växt till ett sådant format att det nu är dags för regeringen att dra tillbaka sitt förslag till avreglering inom området för specialistsjukvård och sjukgymnastik.






Taktkänsla
i Hudiksvall
	
	Ett inte alltför ovanligt fenomen i landets kommuner är att det fattas en mängd beslut, som genomförs enligt planerna, men när det kommer till resultaten sker ingen uppföljning av besluten. Om kommunen under lång tid underlåter att följa upp sina beslut ökar risken att politikerna och kommuntjänstemännen hamnar i otakt med sina medborgare.
	En förutsättning för att kunna göra en relevant uppföljning är att det finns tydligt definierade mål för verksamheten. Hudiksvalls kommun presenterade på torsdagen en uppföljning av verksamheten inom kultur- och fritidsområdet.
	Uppföljningen är gjord som en enkät till kommunens medborgare och markerar samtidigt en övergång från direktstyrning till målstyrning av kommunens verksamhet.
Medborgarna är
nöjda med utbudet
	Enkäten har riktats till ett slumpmässigt urval av kommuninvånare i åldern 16 _75 år. Svaren visar att kommunens medborgare i stort är nöjd med kommunens fritids- och kulturutbud. Resultatet kan anses vara tillförlitligt, eftersom svarsfrekvensen är förhållandevis hög, strax över 70 procent.
	Även om undersökningen ringat in en stor målgrupp är gränsdragningen vid 16 år diskutabel, eftersom ungdomar under 16 år är flitiga konsumenter av kommunens fritids- och kulturaktiviteter.
	Biobesök är en populär aktivitet i Hudiksvall. Mer än hälften av de tillfrågade går på bio minst en gång per år. Samma fördelning gäller Hälsinglands museum, spelmansstämma och kommunens revy, som alla lockade hälften av de svarande till minst ett besök per år.
Musik vid Dellen besöktes av var tredje person, enligt enkäten.
Utbudet styr
svaren i enkäten
	Vid den här typen av undersökningar kan det vara viktigt att påminna om det faktum att kommunens utbud styr svaren i enkäten, det vill säga att undersökningen säger ganska lite om det behov, som inte tillfredsställs av kommunens nuvarande utbud.
	Syftet med enkäten är att ge förtroendevalda på olika nivåer en överblick över kommuninvånarnas kultur- och fritidsvanor samt en bedömning av kommunens fritids- och kulturutbud. Detta ska ge underlag för kommunens vidare planering på dessa områden.
	Liknande undersökningar har kommunen tidigare gjort för barnomsorgen, hemtjänsten och grundskolan. Skillnaden var att man i dessa undersökningar riktade sig direkt till användarna av dessa nyttigheter.
Rikt kulturliv ger
en konkurrensfördel
	En slutsats av dessa undersökningar är att politiker och tjänstemän i Hudiksvalls kommun verkligen anstränger sig för att gå i takt med sina medborgare. Resultatet i undersökningarna hittills visar att man har lyckats bra med sin ambition.
	Beträffande det rika kulturlivet i Hudiksvall och Hälsingland finns underlag för en samling kring en strategi för att lyfta fram kulturlivet som en konkurrensfördel, vilket man har gjort i Sundsvalls kommun med stor framgång.
	Kulturlivet i Hälsingland har en frodig undervegetation, som förtjänar att lyftas fram ljuset.



andraledare 931222

Telia måste göra om 071-numren
	Kritiken mot Telia (före detta televerket) har varit mördande de senaste dagarna, sedan TV:s Aktuellt avslöjat att abonnenter har blivit debiterade för samtal till sexlinjer (071-nummer), som de inte ringt eller rimligen inte kunnat ringa.
	Telia har tagit intryck av kritiken. Det är bra.
	Redan nästa vecka inför Telia ett varningssystem för 071-numren. Det ska larma om samtal från ett telefonabonnemang till 071-nummer överstiger 5 000 kronor per kvartal. Telia lovar också att sluta stänga av telefonen för dem som har skuld till Telia på grund av 071-samtal.
	Varför har det tagit Telia så lång tid att komma med lösningar på problemen? Kritiken mot 071-numren och Telias hantering av felaktiga teleräkningar är flera år gammal och väl underbyggd. 
	Telia tar med tisdagens löften steg i rätt riktning, men de räcker inte. Telia måste snarast _ vi talar här om veckor snarare än månader _ införa ett system, där den enskilda telefonabonnenten i särskild ordning får teckna abonnemang för att kunna ringa 071-nummer, åtminstone alla som kostar över en låg maximisumma.




Testuggande
nyliberaler

	När jag blev intresserad av politik och samhällsfrågor runt 1970, fanns det gott om testuggande och dogmatiska marxister. Som ung centerpartist hade jag många ideologiska diskussioner och politiska duster med marxister. Nu finns testuggarna bland ultraliberaler, ofta inom moderata samlingspartiets hägn.
	De mindre renläriga ultraliberalerna kallar sig nyliberaler, de mest renläriga kallar sig libertarianer. Ultraliberalerna finns dels inom moderaternas ungdomsförbund MUF och fristånde studentförbund FMSF, dels inom den mer renläriga föreningen Frihetsfronten, ultraliberalernas svar på sjuttiotalets mest renläriga marxistiska partier, skp och kfml(r).
Föga moderat
	Jag blev påmind om testuggeriet på högerkanten och marxistiskt inspirerad personlighetskult, när jag häromdagen fick MUF:s tidning "Moderat debatt" på mitt bord.
	"Moderat debatt" är för övrigt ett föga passande namn, eftersom tidningen varken är moderat i ordets egentliga mening ("måttfull", "sansad") eller debattinriktad.
	"Moderat debatt" är ungefär vad de käcka vänstertidningarna var för 20 år sedan, dogmatisk troende. Skillnaden är, förutom olika dogmer, att "Moderat debatt" har mera färg och glättighet.
	Till "Moderat debatts" försvar (?) vill jag dock anföra att den inte är fullt lika dogmatisk som andra ultraliberala skrifter.
Dogmatism
	Åter till väckta minnen.
	"Moderat debatt" och andra ultraliberala publikationer påminner mig om svunna tiders marxistiska tidskrifter. Här finns nära nog samma trosvisshet och dogmatism, samma inskränkthet och intolerans.
	De trosvissa ultraliberalerna tror att marknaden ska lösa allt, de trosvissa marxisterna att planhushållningen ska göra det.
	De dogmatiska ultraliberalerna hyllar Europeiska unionen på nära nog samma sätt som skp hyllade Maos Kina och kfml(r) Stalins Sovjetunionen. Och ultraliberalerna kritiserar naturligtvis dem som har en annan syn på samma inskränkta sätt som marxisterna gjorde.
	Till och med en del av ordvalen i marxisternas skrifter går igen i "Moderat debatt" och andra ultraliberala publikationer.
Personkult
	Många trodde att MUF skulle slå in på en mindre ultraliberalt dogmatisk kurs, det vill säga en mer moderat dito, när Fredrik Reinfeldt tog över som förbundsordförande. Det verkar inte så, att döma av vad han skriver i "Moderat debatt" och vad tidningen i övrigt innehåller.
	Dessutom påminner han mig om gamla tiders marxistiska Stalin-, Mao- och Kim-kulter. Kamrat Fredrik Reinfeldt framträder flitigt i mitt nummer av "Moderat Debatt" tillsammans med andra storheter i världen.
	Kamrat Fredrik Reinfeldt möter Bosniens president, Storbritanniens förra premiärminister och Norges höyreledare. Fast den senare får vi inte se på bild med MUF-ledaren, men så var också höyreledaren Kaci Kullmann Five den stora förloraren i det norska valet förra månaden.

Jörgen Bengtson är HT:s chefredaktör.


andraledare 931229

Tingsrätt tvingar Telia retirera
	Sedan TV:s Aktuellt före jul avslöjade att flera telefonabonnenter blivit debiterade för samtal till sexlinjer (071-nummer) som de inte ringt, har Telia (före detta televerket) tvingats på reträtt.
	Telia har nu infört ett varningssystem för 071-numren, som larmar om samtal från ett abonnemang till 071-nummer överstiger 5 000 kronor per kvartal. Telia har slutat stänga av telefonen för dem som har skuld till Telia på grund av 071-samtal.
	På tisdagen tvingade tingsrätten i Göteborg Telia på reträtt. Den gav en 42-årig kvinna delvis rätt i en tvist med Telia om en telefonräkning. Kvinnan slipper betala 3 000 av de 7 000 kronor Telia krävt henne på för samtal till ett 071-nummer, en böglinje, en dag som hon bevisligen inte var hemma.
	Det viktiga med domen är att tingsrätten säger att en Telia-anställd kan ha ringt dessa samtal från telestationen. Telia har hela tiden förnekat att detta är möjligt. Nu pekar tingsrätten på just denna möjlighet. Det ökar chansen för alla andra, som har fått räkningar på samtal _ 071-nummer eller andra _ de aldrig har ringt, att få rätt.
	Nu väntar vi på att Telia visar bot och bättring, när det gäller fler orimliga räkningar.
	Vi väntar också på att Telia snarast införa ett system, där det inte går att ringa 071-nummer _ åtminstone inte över en låg totalsumma per månad _ utan att teckna ett särskilt abonnemang för att kunna ringa 071-nummer i allmänhet eller vissa specifika kategorier 071-nummer.





Tomma hot
från Jeltsin

	I morgon går det ryska folket till val. För första gången sedan 1917 har de ryska medborgarna möjlighet att i fria val välja ett nytt parlament. Samtidigt med detta val ska folket ta ställning till en helt ny konstitution i en folkomröstning.
	Parlamentsvalet i all ära, men det står ändå i skuggan av den ytterst viktiga röstningen om konstitutionen. För att markera betydelsen av detta val och skrämma väljarna till foglighet har president Boris Jeltsin varnat för inbördeskrig om konstitutionsförslaget faller.
	Jeltsins beskrivning saknar både grund och proportioner.
Presidenten får
för mycket makt
	Han visar med detta prov på en gammal intorkad vokabulär, som är en kvarleva från kommunisttidens helt nyansfria maktspråk. Förslaget innebär att presidenten kommer att ytterligare öka sin makt, vilket betyder att Rysslands framtida öde till stor del hamnar i händerna på en enda person.
	Förutom rätten att tillsätta regering får också presidenten möjlighet att upplösa parlamentet. En sådan maktkoncentration är aldrig bra, särskilt med tanke på att presidentposten suger till sig personer som vill ha makt.
	Det är ytterst få personer som klarar av att hantera så mycket makt. Jeltsin har redan visat oroväckande tendenser beträffande sättet att handskas med både makten och demokratin.
	Det senaste snedsteget var ett förslag som innebar att de partier, bland annat det till svenska centerpartiet närstående Demokratiska partiet, som sade nej till konstitutionsförslaget skulle förbjudas. 
Folket har lågt
intresse för valet
	Ett annat exempel på Jeltsinkretsens vårdslösa behandling av de demokratiska friheterna är förslaget om att låta ta betalt för partiernas TV-framträdanden inför valet. Detta var tidigare gratis, men kommer i fortsättningen att bli en möjlighet förbehållen endast de partier som har god ekonomi.
	På detta sätt uppstår en snedvridning av informationen, vilket är stående inslag i diktaturer, men har absolut inget berättigande i en demokrati. Men frågan är hur mycket av TV-informationen, som egentligen går hem i stugorna.
	Engagemanget bland väljarna för dessa val är milt uttryckt ljumt. En undersökning nyligen visar att över 70 procent av de som bestämt sig för att rösta inte har bestämt hur de ska rösta på valdagen.
	För att författningen ska kunna godkännas krävs ett valdeltagande på över 50 procent. Enligt opinionsmätningarna kommer valdeltagandet att landa på strax över 50 procent, men marginalen krymper i takt med det ökande misstroendet för främst Jeltsin.
Ett nej betyder
inte katastrof
	Valet i morgon är lika mycket ett förtroendeval för Jeltsin. Ett ja till konstitutionsförslaget är också ett ja till Jeltsin. När det sedan gäller hans parti, Rysslands val, finns det även där stor anledning till skepsis.
	Partiet har inte precis gjort sig kännt för att vara demokratins främsta fanförare, även om det officiellt ställer sig bakom en övergång till ett demokratiskt styresskick. På grund av att övriga partier är så svaga har Rysslands val aldrig tvingats bekänna färg.
	Det hade nog kännts tryggare för både ryssarna och deras omvärld om något parti synat Rysslands val i sömmarna innan valet.
	Det kommer att finnas ett Ryssland även efter ett eventuellt nej till den nya författningen. Jeltsins skrämseltaktik innehåller inte mycket substans. Denna taktik är bara ytterligare ett skäl för medborgarna att vara skeptiska till konstitutionsförslaget.
	Om förslaget faller finns det fortfarande goda möjligheter att utarbeta ett nytt förslag, med en mer begränsad presidentmakt.






Tomten kommer
inte till Afrika

	De stackars barn i Sverige som inte får det senaste Nintendospelet eller en bärbar CD av tomten ikväll behöver all tröst de kan få. Då inte genom att erbjuda annan tröstkonsumtion. Istället kan det vara lämpligt att erbjuda en lektion hämtad ur FN:s barnfonds (Unicef) årliga rapport om situationen för världens barn.
	Rapporten visar på siffror och fakta om misären för barnen i fattiga länder, som borde få barn i rika länder att vara fullt nöjd med en titt på ett Nintendospel lagom till jul. Läget för världens barn har trots allt förbättrats på flera områden.
	Men i Afrika, söder om Saharaöknen, går utvecklingen bakåt. Människorna blir allt fattigare och barnens lidande ökar.
Dramatisk minskning av
antal handikappade barn
	Framgångarna är steg mot de mål som lades fast av världens politiska ledare vid 1990 års toppmöte om barn. Där ställde man upp en rad mål som skulle uppnås innan år 2000.
	Kontroll av de vanligaste barnsjukdomarna; en halvering av undernäring bland barn; rent vatten för alla samhällen; grundläggande hälsovård och utbildning för alla barn samt familjeplanering som når ut till alla familjer.
	Resultaten så här långt är glädjande på flera områden. Antalet barn som blir handikappade på grund av polio har minskat från ungefär en halv miljon om året 1980 till ungefär 140 000 år 1992. När det sedan gäller mässling har dödsfallen minskat med nästan 90 procent.
	Förklaringen till denna minskning är att 18 utvecklingsländer redan uppnått 90 procents vaccinationstäckning, vilket är målet fram till år 2000. Ämnet jod är viktigt för den mentala och fysiska utvecklingen för barn. Nationella program för jodtillskott har inletts i 24 länder.
Satsningar på barn
har inte prioriterats
	I motsats till vad många tror finns det;enligt rapporten, rimliga möjligheter att uppnå de mål som toppmötet ställde upp 1990. Extrakostnaden för dessa insatser skulle vara 25 miljarder dollar om året.
	Det är, enligt Unicefs chef James Grant, ett lågt pris för ett program som skulle skydda överlevnaden och utvecklingen av en majoritet av utvecklingsländernas barn, med allt vad det skulle innebära för dessa nationers framtid.
	Orsaken till att dessa satsningar inte har kommit till är inte att de är för resurskrävande eller för svåra att genomföra, utan de har helt enkelt inte prioritetas, hävdar Grant.
Störst insatser krävs
söder om Saharaöknen
	Afrika, söder om Saharaöknen, är den region som kräver mest insatser. Genomsnittsmedborgaren är 10 procent fattigare än för tio år sedan och över 200 miljoner människor kan inte tillfredställa sina grundläggande behov.
	Närmare 30 miljoner människor lever under ett permanent hot av torka och hunger. Alltfler barn fullföljer inte sin grundskoleutbildning. Befolkningstillväxten hotar att tredubbla befolkningen på mindre än 40 år, från 640 miljoner människor i dag till 1,6 miljarder år 2030.
	Till detta kommer en hopplös ekonomisk situation. Ett exempel är Elfenbenskusten, där kaffeexporten stigit med 26 procent i volym, men sjunkit 21 procent i värde.
Familjeplanering
och bättre ekonomi
	Nyckelorden för en förbättrad livssituation i de värst drabbade regionerna är familjeplanering och en bättre ekonomi i landet. Unicefs rapport konstaterar att familjeplanering har ett klart samband med en förbättring av barns och kvinnors hälsa, mat och utbildning.
	När det gäller ekonomin finns det en rad nödvändiga åtgärder de industrialiserade länderna kan vidta. Många skulder kan skrivas av; kontrakt om rättvisa och fasta priser på råvaror; en minskning av tullpåslagen på förädlade varor från Afrika samt öka biståndet för investeringar för att möta människornas grundläggande behov.
	Det kan med andra ord dröja länge innan tomten kommer till Afrika.



tredjeledare 940606

Traditionsrik nationaldag i Hudiksvall

	Från och med i år ska Sverige verkligen börja fira sin nationaldag. Olika nationella aktörer försöker, bland annat med Postens hjälp, få igång värdiga nationaldagsarrangemang i alla kommuner.
	Den som tittar i programmen för olika orters nationaldagsfirande ser att det är mer av högtidlighet med pompa och ståt, flaggor och fanor, orkestrar och högtidstal än tidigare. Flera kommuner arrangerar, efter bland annat amerikansk förebild, särskilda välkomstceremonier för nya svenska medborgare. På nationell nivå överväger remissinstanserna om den 6 juni ska bli helgdag, "röd dag", eller inte.
	Det är bra att en positiv, glädjerik nationalism får komma till uttryck i Sverige, precis som den gör i till exempel våra nordiska grannländer, där man firar nationaldagen utan chauvinistiska eller imperialistiska övertoner.
	Om nationaldagsfirandet ska bli äkta, måste det växa fram underifrån. Här har Hudiksvall en del att lära övriga Sverige. Glada Hudik har sedan 1982 ett både högtidligt, glädjerikt och lättsamt nationaldagsfirande, som engagerar många människor och manar till efterföljd.






Trängd Arafat
behöver stöd

	Det är en pressad Yasser Arafat, som i dag gör snabbvisit i Sverige. Kritiken mot honom i de palestinska leden har snarare ökat än minskat efter den historiska handskakningen med Israels premiärminister Yitzhak Rabin framför Vita huset i Washington den 13 september i år.
	Förhandlingarna med Israel om Gaza-Jeriko-planen går trögt. Yasser Arafat vet inte om han kommer att sluta som kommunalråd i två israeliska städer eller som ledare för en palestinsk stat. Båda alternativen är möjliga, men endast det senare är acceptabelt för honom själv och palestinierna.
	Yasser Arafat är träng, men om man ska döma av hans historia kommer han att klara även detta.
	Yasser Arafat är en fenomenal överlevare. Med 24 år som PLO-ledare är han den ledare i Mellanöstern som suttit längst vid makten efter kung Hussein av Jordanien _ och överlevt flest attentat, revolter och allvarliga olyckor.
Orakad revolverman
	Bilden av Yasser Arafat är den av en orakad man med en karaktäristisk huvudbonad, olivgrön uniform och revolver i bältet. Bilden stämmer men säger bara en del om Yasser Arafat.
	Bakom det grånade skägget och den svartvitrutiga huvudbonaden kaffiah finns en krävande folkledare, som ständigt är i rörelse och ofta arbetar 20 timmar per dygn. Han håller kontakt med omvärlden och kontrollerar PLO via telefax världen över.
	Yasser Arafats stora organisations- och övertalningsförmåga och manipulativa skicklighet är viktiga förklaringar till hans framgång.
Arafat kosmopolit
	Yasser Arafat föddes den 24 augusti 1929 som Muhammad Abed Arouf Arafat. Långt senare fick han fick namnet Yasser (Yassir) av en lärare. Som gerillasoldat tog han namnet Abu Ammar. Palestinier kallar honom vid ett fjärde namn, De gamle.
	Yasser Arafat har många namn och miljöer bakom sig. Han föddes i Kairo i en överklassfamilj med sju barn och en far som var köpman, växte upp hos en onkel i Jerusalem i ett hus framför Klagomuren, gick i skola i Gaza, tog ingenjörsexamen på universitetet i Kairo och gjorde sig en förmögenhet som byggentreprenör i Kuwait.
	Yasser Arafat blev tidigt politiskt aktiv. Han blev ledare för den palestinska gerillarörelsen Al Faoutouwas ungdomsektion i Gaza, deltog i det arabisk-israeliska kriget 1948, var ledare för Palestinska studentorganisationenen 1952_56, grundade organisationen al-Fatah 1956 och blev dess ordförande 1967.
	1969 blev Arafat ordförande för Palestinska befrielseorganisationen (PLO) och 1971 överbefälhavare för PLO:s militära gren. Nu var han palestiniernas okrönte ledare.
Många kriser
	I början av 1970-talet bestämde sig Arafat för att uppnå sina mål med politiska medel och upprätta en palestinsk stat i en del av det gamla Palestina. Det tog nära 20 år att övertyga en majoritet av de palestinska ledarna att det var rätt väg.
	Yasser Arafat har överlevt många mordförsök, revolter, olyckor, politiska felbedömningar och kriser.
	Den första stora politiska krisen kom 1970, när kung Hussein i en blodig uppgörelse med PLO, där flera tusen dog, körde ut PLO ur Jordanien.
	Nästa stora kris kom 1982_83, när palestinier i Gaza och Västbanken samt PLO:s huvudfinansiär Syrien gick emot Arafat. När Israel 1982 invaderade Libanon, måste han fly med tusentals soldater till Tunis. 1983 återvände PLO till Libanon, bara för att samma år bli utkörda av syrienstödda PLO-grupper.
	1991_93 kom den tredje krisen, när PLO först via ombud och sedan direkt började förhandla med Israel om fred och accepterade Gaza-Jeriko-avtalet. Den krisen är ännu inte över.
Historisk chans
	Yasser Arafat har inte bara omprövat sin syn på Israel, utan också på palestinskt självstyre.
	1983 avvisade Yasser Arafat kung Husseins förslag att förhandla med Israel om palestinskt självstyre på Västbanken under jordansk överhöghet.
	1993 accepterade han palestinskt självstyre i Gaza och Jeriko under israelisk överhöghet och förhandlingar om självständighet på Västbanken.
	"Israel kan bara överleva i fred, och fred är inte bara ett palestinskt krav och behov utan ett israeliskt måste och en global nödvändighet", sade Arafat sedan man ingått Gaza-Jeriko-avtalet 1993.
	Han vill gå till historien som palestinsk statsbyggare, inte terrorist.
	Om han lyckas med vad avtalet säger _ bland annat att de som flydde eller tvingades fly efter sexdagarskriget 1967 ska få återvända till Gaza och Västbanken _ och detta sedan leder till en palestinsk stat, blir Yasser Arafat en palestinsk hjälte.
	Om han misslyckas, är han en förrädare i palestiniernas ögon.
	För att Yasser Arafat ska lyckas, behöver han stöd. Därför är det viktigt att Sverige aktivt stödjer uppbyggnaden av ett fungerande palestinskt självstyre och en palestinsk nation.

Jörgen Bengtson är HT:s chefredaktör.





Tungt nej till
EU:s miljöpolitik
	
	Hur kommer Sveriges miljöpolitik att påverkas om Sverige blir medlem i Europeiska unionen (EU)? Den frågan ställer sig många inför den kommande folkomröstningen. Svaren hittills har gjort många väljare ännu mer osäkra.
	Ja-sidan hävdar att ett EU-medlemskap ger Sverige större möjlighet att lösa internationella miljöproblem.
	Nej-sidan varnar för att Sverige vid ett EU-medlemskap kommer att få ge upp en stor del av sina miljökrav.
	I denna debattfälla kan det vara väljarna till stor hjälp att höra vad Sveriges naturskyddsförening (SNF) med över 200 000 medlemmar säger. På sin stämma i helgen slog SNF fast att en svensk EU-anslutning sannolikt skulle försämra möjligheterna att åstadkomma en hållbar utveckling.
Ett nyanserat
uttalande från SNF
	Ställningstagandet var ett resultat av en motion från en av föreningens medlemmar. Styrelsen markerade tydligt i sitt yttrande över motionen att ett EU-medlemskap får negativa konsekvenser på miljöområdet för Sveriges del.
	Stämman valde att anta en reservation från fyra styrelsemedlemmar, där ställningstagandet var något försiktigare formulerat. Men budskapet var detsamma _ ett EU-medlemskap medför hinder och svårigheter för en progressiv svensk miljöpolitik.
	För att balansera uttalandet påpekar SNF att ett EU-medlemskap ger Sverige nya möjligheter att påverka beslut, som landet under alla omständigheter berörs av. Men detta är inte så mycket värt, så länge viljan att driva en progressiv miljöpolitik är svag både i Sverige och EU, konstaterar SNF.
Risk för feltolkning
av SNF:s bedömning
	Beskedet från SNF:s stämma väger tungt i den fortsatta EU-debatten om miljöfrågorna. För ja-sidan blir det svårt att med trovärdighet hävda att EU-medlemskapet är bra för svensk miljöpolitik. Den av EU-positiva centerpartister dominerade ja-organisationen "Grönt Europa" har hittills marknadsfört ett EU-medlemskap med miljöargument.
	Risken är nu stor att Grönt Europa och andra ja-organisationer mobiliserar alla sina krafter för att omtolka SNF:s EU-kritiska ställningstagande till ett positivt EU-omdöme och därmed till sin egen fördel. Detta vore ett oförlåtligt svek mot väljarna.
	SNF har på samma sätt som Grönt Europa koncentrerat sin verksamhet till miljöområdet. SNF anser dock till skillnad från Grönt Europa att det inte går att ta ställning till EU-medlemskap på grundval av enbart miljöfrågorna.
	Skillnaden i förhållningssätt är att SNF är en seriös miljöorganisation, medan Grönt Europa är en propagandaorganisation, som använder miljöfrågor som tillhyggen i EU-debatten.
EU minskar friheten
i Sveriges miljöarbete
	Bakom SNF:s ställningstagande ligger en grundlig analys av miljöpolitik i Sverige och EU. Inför Sveriges avtalsförhandlingar med EU förde SNF fram ett antal miljökrav, som gällde Sveriges frihet att agera självständigt på miljöområdet samt möjlighet att påverka miljöbesluten i EU.
	Nu står vi med förhandlingsresultatet i hand. Det är nedslående. De största försämringarna rör inskränkningarna av friheten till information och friheten till fri utveckling av miljöskyddet.
	SNF pekar också på den begränsade möjligheten för EU-länderna att agera självständigt i internationella organisationer och på internationella konferenser.
	Systemet med remisser minskar i betydelse i EU och beslutsfattandet blir mer otydligt och informellt. Dessutom är i princip röstningarna i EU:s lagstiftande församling ministerrådet hemliga, vilket innebär att det inte går att ställa ministrarna till svars politiskt.
	Detta är svagheter som SNF har lokaliserat i EU-systemet. De ska ställas mot den ökade möjligheten att påverka besluten i EU, som medlemskapet ger. För miljövännen torde valet vara lätt.

bildtext
Svenska naturskyddsföreningen (SNF) anser att Sveriges EU-anpassning redan har försämrat Sveriges miljöpolitik. Ett exempel är beskattningen av dieseltrafik.




tredjeledare 940506

Två av tre c-distrikt säger nej till EU
	Centerpartiets extrastämma i helgen om medlemskap i Europeiska unionen blir en rysare. Partistyrelsen säger ja till EU, två tredjedelar av distrikten säger nej.
	På torsdagen sällade sig Dalarnas centerdistrikt till nej-lägret. Dalarna var det sista av fem distrikt, som genomför en medlemsomröstning om EU-medlemskap. 74 procent av centermedlemarna i Dalarna röstade nej och 26 procent ja till EU-medlemskap.
	Sedan tidigare har Gävleborg, Medelpad, Ångermanland och Kronoberg sagt nej till EU i medlemsomröstningar med röstsiffrorna 73_27, 71_29, 76_24 och 64_36.
	Ytterligare fem distrikt har på sina stämmor sagt nej till EU, vilket betyder att totalt tio distrikt har förkastat partistyrelsens ja-till-EU-linje. Fyra eller fem distrikt _ det beror på hur man räknar _ har sagt ja till EU och partistyrelsens förslag.
	Tio av de fjorton/femton distrikt som har tagit ställning i EU-frågan avvisar alltså medlemskap.
	Inte ens i ja-till-.EU-bastionen Stockholms stad säger majoriteten centerpartister ja. Här genomförde alla avdelningar utom tre, som representerar cirka fem sjättedelar av medlemmarna, en egen medlemsomröstning med högt valdeltagande sedan den EU-vänliga distriktsstyrelsen vägrat dem detta. 47 procent sade ja till EU-medlemskap, 53 procent nej eller vet ej.
	Mot den här bakgrunden och opinionsmätningarnas klara besked att centerväljarna säger nej till EU, kan centern inte säga ja till EU.







Två c-listor i
riksdagsvalet!

	I morgon ska Gävleborgscentern bestämma hur man ska formera styrkorna i riksdagsvalet. Intresset inför nomineringsstämman i Gävle är stort, inte minst sedan det blivit klart att centern kan komma att gå till val med två listor i riksdagsvalet.
	I två motioner till stämman kräver ledande centerpartister att centern ska gå till val med två valsedlar med olika toppnamn.
	I praktiken handlar det om låta Karin Starrin, Edsbyn, och Sven Bergström, Forsa, toppa var sin riksdagslista.
Medlemsomröstning
gav entydigt besked
	Det som skiljer denna nomineringsstämma från tidigare är att centern har infört en ny nomineringsprocess. Den här gången har Gävleborgscentern för första gången låtit medlemmarna i direkta och hemliga val tala om vilka personer de vill ha i riksdagen.
	Detta provval gav entydigt besked: Medlemmarna vill ha Karin Starrin och Sven Bergström som riksdagsledamöter. Starrin fick 12 740 poäng i medlemsomröstningen, Bergström 8 971 poäng.
	Efter dessa följer Björn Brink, Färila, 4 755 poäng, Olle Fack, Järvsö, 4 236 poäng, Kenneth Nilshem, Arbrå, 3 966 poäng, Maud Kvarnäng, Kilafors, 3 697 poäng, Alice Lindgren, Hedesunda, 3 389 poäng, Bengt Olskims, Delsbo, 2 797 poäng, Anders W Jonsson, Hedesunda, 2 706 poäng, och Birgitta Persson, Enånger, 2 417 poäng.
Låt väljarna välja mellan
Starrin och Bergström
	Nomineringskommitten föreslår _ efter sammanvägning av kandidaternas bostadsort och kön _ följande topplista: 1 Karin Starrin, 2 Sven Bergström, 3 Alice Lindgren, 4 Olle Fack, 5 Anders W Jonsson, 6 Maud Kvarnäng, 7 Björn Brink, 8 Barbro Näsgård, 9 Kenneth Nilshem och 10 Maria Olander.
	Om centern ska gå till val med endast en lista, ger den föreslagna listans tio första namn en bättre geografisk och könsmässig balans än en lista som slaviskt följer resultatet från provvalet.
	Men varför nöja sig med en lista? Om centern bara får ett mandat, vilka ska då avgöra vem som ska få representera centern, drygt hundra ombud på en centerstämma eller väljarna själva?
	Nomineringsstämman har chans att överlåta detta viktiga val till väljarna genom att gå fram med två listor, förslagsvis en med Karin Starrin som toppnamn och en med Sven Bergström som toppnamn.
Centerns riksstämma
förordar flera listor
	Det är märkligt att nomineringskommitten bara föreslår en lista. Centern centralt förordar nämligen minst två listor i varje riksdagsvalkrets.
	Centerns riksstämma i Falkenberg 1993 rekommenderar flera listor i riksdagsvalet. Centerns riksorganisation säger i riktlinjerna för nomineringsarbetet att "i varje riksdagsvalkrets bör det finnas alternativa listor, minst två, men gärna fler, för att ge väljarna ett direkt inflytande över personvalet."
	Nyordningen att genomföra provval i distrikten är ett uttryck för centerns ambition att öka medlemmarnas inflytande på nomineringarna. Flera listor är än så länge det enda praktiska sättet att ge väljarna inflytande på vilka som blir valda för ett parti. I nästa riksdagsval blir det ökat personval enligt lag.
Nomineringsstämman
bör följa med tiden
	Det finns goda centerargument för minst två listor i Gävleborgs län. Flera listor ger centern högre röstetal, eftersom olika listor lockar olika väljare, ökar engagemanget i centern för valarbetet och är en tydlig signal till väljarna att centern tar dem på allvar.
	Det finns också goda allmändemokratiska argument för detta. Flera listor engagerar flera väljare, ger dem reell valfrihet och hjälper därmed till att höja valdeltagandet och stärka demokratin.
	Vi lever i en tid med sjunkande valdeltagande, partier som är i kris och EU-frågan som delar partierna. I en sådan situation är två valsedlar med olika toppnamn _ som speglar olikheter i kön, yrke, bostadsort och EU-uppfattning _ ett sätt att stärka demokratin.
	Detta har centern tagit fasta på i andra distrikt. Det blir minst två riksdagslistor med olika förstanamn i Dalarna, Värmland, Jämtland, Halland, Västmanland, Kristianstad med flera distrikt.
	Gävleborgscentern bör följa efter. Om partiet går fram med två valsedlar, ökar möjligheten att återta det andra riksdagsmandatet i länet. 

bildtext:
Gävleborgscenterns nomineringsstämma på lördag bör fastställa att centern ska gå till val med två listor i riksdagsvalet. Det naturliga är att Karin Starrin (bilden) blir förstanamn på den ena listan och Sven Bergström (bilden) på den andra.


andraledare 931228

Tveksamheter i företagsbeskattningen
	Riksdagen har inte mer än antagit de nya reglerna för företagsbeskattning (16 december), förrän det är dags för nya ändringar. Nu handlar det om nya regler för beskattning av vinst som uppstår vid försäljning av företag samt en spärr mot för höga aktieutdelningar när dubbelbeskattningen av aktier försvinner 1994.
	Regeringen vill genomföra förändringarna vid årsskiftet. Det är möjligt, trots att bara några dagar återstår och riksdagen är julledig. Genom att skicka en skrivelse till riksdagen med kommande förslag till lagändring, så går det att ändra lagar med bara några dagars varsel, förutsatt att riksdagen tids nog godkänner de nya lagtexterna.
	Den nya företagsbeskattningen gör att enskilda firmor och handelsbolag, vanligen småföretag, får en med aktiebolag likvärdig beskattning. Den sänker dessutom skatten för aktiebolag från 30 till 28 procent, slopar dubbelbeskattningen av aktier och inför nya reserveringsmöjligheter.
	Mycket men inte allt i den nya företagsbeskattningen _ beslutade och föreslagna _ är bra.
	Det är viktigt att beskattningen äntligen blir neutral mellan olika företagsformer. Däremot är det mindra bra att regering och riksdag har valt ett så krångligt sätt att förverkliga likställigheten på.
	Det är bra att de nya reglerna ger bättre möjligheter till att reservera vinstmedel. Däremot är reglerna för att avveckla existerande skatteutjämningsreserver för generösa.
	Det är rimligt att sänka bolagsskatten och lägga in en tillfällig spärr mot för höga aktieutdelningar. Däremot är det fel att nu slopa dubbelbeskattningen av aktier.
	En viktig invändning mot den nya företagsbeskattningen, både den del riksdagen beslutade om före jul och den som kommer på nyåret, är att den kommer för sent. Det är orimligt att ändra viktiga skattelagar två veckor innan de träder i kraft. En sådan ordning tyder på bristande respekt för demokratin. Den gynnar inte heller konsensus i de viktiga skattefrågorna. Den gynnar skatterådgivare och skattefifflare.





Tveksamt om
nollösning räcker

	På måndagen lämnade Öresundskonsortiet in sin kompletterande ansökan för att bygga en kombinerad väg- och järnvägsbron mellan Malmö och Köpenhamn.
	Brokonsortiet kommer med en nollösning, som garanterar oförändrat inflöde av salt- och syrerikt vatten till Östersjön.
	"En slutgiltig lösning", säger brokonsortiets chef Jan Danielson.
Konsortiet kortar
konstgjorda öar
	Brobyggarna vill förbättra vattenflödet genom att göra en konstgjord halvö vid Kastrup till en "udde" samt göra en konstgjord ö på dansk sida till två öar och lägga dem i lä av ön Saltholm.
	Konsortiet minskar med dessa åtgärder brons bromsande effekt på vattenströmmarna från strax under en procent till en halv procent. En absolut nollösning kräver muddring på dansk sida.
	Brokonsortiet hävdar att den reviderade Öresundsbron inte blir dyrare. I dagens penningvärde skulle bron som kust-till-kust-förbindelse kosta cirka 17 miljarder kronor plus anslutningar på båda sidor sundet. Till detta kommer fördyringar. Enligt olika beräkningar skulle Öresundsbron kosta över 30 miljarder kronor.
Brokonsortiet utan
permanent nollösning?
	Brokonsortiet har presenterat en 0,5-procentslösning. Genom 5,1 miljoner kubikmeter muddringar kan den bli en nollösning. Ingen vet dock om det är en permanent nollösning, eller om det blir nödvändigt att kompletteringsmuddra med korta mellanrum till nackdel för havsmiljön i Öresund.
	Även om det går att uppnå en nollösning i Öresund, är det tveksamt om en sådan räcker för att garantera en nollösning i Östersjön. Det finns nämligen en annan bro, som inom kort börjar bromsa vattenflödet till Östersjön: Storabältbron.
Tyskland ställer rimliga
krav på Sverige_Danmark
	Det finns en oro att den snart färdiga bron över Stora Bält ska försämra Östersjöns miljö. Det var bland annat denna oro, som fick den tyska regeringen att i januari protestera mot Öresundsbron.
	I en diplomatisk not till den danska regeringen kräver Tyskland opåverkat vattenutbyte mellan Kattegatt och Östersjön. Tyskarna vill se att denna nollösning är säkrad före byggstart.
	De vill också att tunnelalternativet blir ordentligt utrett.
	Tyskland vill att Danmark och Sverige ska vänta med brobeslutet tills Storabältbrons långsiktiga effekter är kända.
Tunnel och färjor
bättre än Öresundsbro
	Till Tysklands krav kommer en ekonomisk verklighet, som det statsskuldstyngda Sverige inte kan bortse ifrån: Bron är inte företagsekonomiskt lönsam och inget transportföretagen kräver.
	I måndagens Dagens Nyheter påminner speditionsföretaget ASG:s verkställande direktör Gunnar Malm att "i stort sett tjänar vi ingenting på bron". Det blir billigare att köra långtradare och järnvägsvagnar till kontinenten via färjor istället för bron och omvägen över Danmark.
	En borrad tunnel blir på lång sikt sannolikt billigare än en bro, eftersom en tunnel kräver mindre underhåll än en bro.
	Den optimala lösningen torde vara borrad järnvägstunnel Helsingborg_Helsingör, snabbgående passagerarbåtar Malmö_Köpenhamn och stora godsfärjor Sydsverige_Tyskland. 
"Minuslösning"
kan bli nödvändig
	Tysklands krav är rimliga. Därför bör regeringen vänta med brobeslutet tills Öresundsbrons vattengenomströmning har prövats i tredimensionella modeller, flera remissinstanser än vattendomstolen har fått yttra sig om bron, den internationella expertpanelen har sagt sitt, tunnelalternativet har blivit utrett och mätningar på Storabältbrons miljöeffekter är gjorda.
	Allt detta tar tid. En ansvarskännande regering kan knappast fatta något beslut förrän tidigast efter sommaren.
	När regeringen går till beslut, kan det visa sig att inte ens en nollösning duger. Det kanske måste till en "minuslösning" _ muddringar och inhiberad bro _ för att gjuta nödvändigt liv i den allt mer bottendöda, nedsmutsade och fiskfattiga Östersjön.

bildtext:
Östersjön är så förstörd att det kanske inte räcker med en så kallad nollösning för Öresundsbron, eftersom en annan bro, som bromsar vattenflödet till Östersjön, snart är färdig: Storabältbron. Det kan bli nödvändigt med en "minuslösning" _ nej till bron och ja till muddringar som ökar inflödet av salt- och syrerikt vatten.


teckningen 940226
TECKNINGEN
I kväll börjar slutförhandlingarna med EU. EU-minister Ulf Dinkelspiel (m) har gjort en del piruetter inför dessa, som ger intryck av att Sverige ställer hårda krav och hotar med nej till medlemskap. I själva verket är nästan allt klart på förhand. Förhandlingarna berör bara någon eller några promille av EU:s regelverk. Det mesta är färdigförhandlat. Regeringen har för länge sedan bestämt sig för att säga ja till förhandlingsresultatet, oberoende av innehållet.





Ungern vill ha
allt på en gång

	
	Det dramatiska året 1989 var Ungern i allra högsta grad delaktigt i Berlinmurens fall och öststaternas befrielse från det kommunistiska förtrycket.
	Genom att öppna gränsen för flyktingar från dåvarande Östtyskland på väg till dåvarande Västtyskland via Ungern bidrog landet till att underminera den östtyska regimens ställning.
	Under kommunisttiden kallade man landet för den gladaste baracken i den kommunistiska kasernen. När Ungern blev fritt, förväntades landet genomgå en snabb förvandling till välmående stat på behagligt avstånd från sin kommunistiska historia.
	Utvecklingen blev inte riktigt så ljus. Uttåget ur det kommunistiska samhällets kaserner ser ut att ta mycket längre tid än vad folket har tålamod till. Detta visar sig i ett stort missnöje, som sannolikt kommer att detronisera det regerande konservativa partiet, Demokratiskt forum (MDF).
Kommunistparti
blev socialistparti
	Socialistpartiet ser ut att bli den stora segraren, i alla fall att döma av den första valomgången till parlamentet, vilken avslutades på söndagen. Detta parti har under ledningen av Guyla Horn förvandlats från ett tidigare kommunistparti till ett socialdemokratiskt parti.
	Partiets framgång är mer ett resultat av den sittande regeringens svårigheter och dess interna strider än Socialistpartiets egna ansträngningar.
	Hos folket finns ett växande missnöje med den ekonomiska politiken, som har resulterat i sjunkande levnadsstandard, kraftigt ökad arbetslöshet och hög inflation, för tillfället 22 procent.
	Dessutom har Demokratiskt forum inför valet ingen annan moteld än att misstänkliggöra Socialistpartiet för att vilja sträva efter en återgång till det gamla. Så vinner man inget val, inte ens i Ungern.
Extremhögern
gjorde dåligt val
	Demokratiskt forum var den stora vinnaren i de första fria valen 1990 och blev största parti med 42,7 procent av rösterna. I söndagens val led partiet ett förnedrande nederlag. MDF fick 11,7 procent.
	De två andra partierna i koalitionen, Kristdemokratiska partiet (KNDP) och centerinriktade Småbrukarpartiet (FKGP), klarade sig bättre. KNDP ökade från 5,4 till 7 procent. FKGP minskade från 11,1 till 8,8 procent.
	Det största oppositionspartiet, socialliberala Fridemokraterna, tappade också väljare och föll från 23,8 till 19,7 procent.
	Det liberala "ungdomspartiet" Fidesz ökade visserligen från 5,4 till 7 procent men gjorde ändå ett dåligt val. För drygt ett år sedan hade partiet nämligen stöd av nästan var fjärde väljare.
	Socialistpartiet är valets verkliga vinnare med 33 procent, drygt tre gånger mer än i valet 1990.
	Extremister till höger och vänster gjorde ett dåligt val. Extremnationalisten Istvan Csurka var långt från femprocentspärren. 
Nödvändigt med
mer tålamod i Ungern
	Hotet om en socialistisk valseger fick regeringen att i ren desperation höja pensionerna och sätta igång en privatiseringsvåg, allt för att fiska lite extra stöd i valet.
	Förutom dessa panikåtgärder har regeringen i en lag, som antogs den 9 mars i år, gjort klart att en oberoende kommission ska undersöka alla nya parlamentsledamöter och om de har haft något samröre med den tidigare kommunistiska säkerhetstjänsten.
	Kontrollen gäller även alla anställda i statsförvaltningen. Visst är det nödvändigt att städa i alla rum, men det är ingen tillfällighet att denna åtgärd kommer när regeringen håller på att förlora makten.
	Ett stort problem i Ungern, liksom i övriga östeuropeiska stater, är att folket inte har tålamod att vänta på bättre tider. Detsamma verkar gälla regeringspartierna i Ungern, som slagit in på en självdestruktiv linje, där kortsiktiga framgångar tränger undan verklighetsinsikten.
	Övergången till det nya, demokratiska och marknadsekonomiska Ungern måste få ta sin tid. Oavsett vilken regering som tar makten i Ungern, måste den göra detta faktum klart för sitt folk.

bildtext
Folkets förväntningar var mycket stora i de första fria valen 1990 i Ungern efter kommunisttiden. Man ville ha allt på en gång. I dag är folket på väg att rösta bort den sittande regeringen, eftersom den inte infriat förväntningarna.







Uppvärdera
tjänsteföretagen

	I elfte timmen kommer det signaler om att Sverige har nått vändpunkten i ekonomin. Enligt en rapport från ekonomiska samarbetsorganisationen för industriländerna (OECD) kommer Sveriges bytesbalans att under 1994-95 gå i topp bland OECD-länderna.
	En förklaring är den kraftiga exportökningen. Men för att åstadkomma ett lyft på alla fronter räcker det inte att exportparametrarna snart slår i taket.
	Hemmamarknaden är fortfarande alltför svag och kommer inte, enligt OECD-prognosen, att öka nämnvärt de närmaste två åren. En svag länk på hemmaplan är utvecklingen i tjänsteföretagen, eller brist på utveckling i tjänstesektorn.
Ökat avstånd till
tyska räntenivån
	Räntenivån är en avgörande faktor för industri- och tjänsteföretagens utveckling. Den höga räntenivån i Sverige har hittills fungerat som en broms på investeringsviljan och därmed har expansionen i flera företag uteblivit.
	Prognosen från OECD ger inte mycket tröst i detta avseende. Räntegapet kommer att öka i förhållande till den tyska räntenivån, vilken är normerande för de europeiska länderna. De flesta bedömare pekar ut räntenivån, som den enskilt viktigaste faktorn för att få fart på den svenska ekonomin, det vill säga hela ekonomin med hemmamarknaden inkluderad.
	Kreditsituationen ser mot bakgrund av detta nattsvart ut, särskilt för tjänsteföretag riktade mot den svenska marknaden. Tjänsteföretagen har svårare att få krediter än de tillverkande industriföretagen, eftersom kreditgivarna i första hand tittar på företagets balansräkning vid bedömning av kreditvärdigheten.
Snålt med krediter
till tjänsteföretagen
	Industriföretagen har till skillnad från tjänsteföretagen större anläggningstillgångar genom de maskiner och den utrustning, som är nödvändig att ha för att kunna tillverka saker. Dessa tillgångar blir då säkerhet för framtida krediter, vilket gör det lättare för dessa företag att låna pengar.
	Den stora potentialen finns emelleritd i framtidens tjänsteföretag. Därför är det viktigt att plocka fram en kreditbedömning, som på ett rättvisande sätt värderar ett tjänsteföretags möjligheter. Tjänsteföretagets främsta tillgång är kunskapskapitalet.
	Problemet för tjänsteföretagen är desamma i kontakten med de regionala utvecklingsfonderna, där man alltför ofta sätter de tillverkande industriföretagen, som normalmeter för vad som är utvecklingsbart.
	Detta innebär nackdelar för tjänsteföretagen, som har svårare att upprätta en kalkyl över sålda produkter. Detta är ännu ett argument för att försöka hitta en ny modell för bedömning av tjänsteföretagens kreditvärdighet och utvecklingsmöjligheter.
	På debattplats i Dagens Industri den 21 december 1993 lanserar Curt Abrahamsson, koncernchef för Mercuri international, en intressant ide. Han föreslår en ny typ av bedömning av tjänsteföretagen, där man plockar fram ett antal nyckeltal på vitala områden.
Ny bedömningsmodell
för tjänsteföretagen
	Aktuellt område för en sådan bedömning är produktivitet, där det går att räkna intäkter per konsult och specialist. Produkterna kan bedömas i fråga om marknad, konkurrenskraft och kvalitet. Stabiliteten i företaget är en annan viktig faktor, som enligt Abrahamsson kan mätas genom att frilägga marknadsplattformen och undersöka kundernas antal och preferenser.
	Personalens sammansättning, kompetens och utvecklingsmöjligheter är också bra mätare på stabiliteten i företaget, menar Abrahamsson. En ny modell kan växa fram i samarbete mellan banker och tjänsteföretag.
	Ett viktigt komplement till dessa åtgärder är att öka konkurrensen i banksystemet, så att fler banker blir angelägna om att få de blivande tjänsteföretagen som kunder. En sådan strategi kan rädda många tjänsteföretag i väntan på lägre ränta.


bildtext




andraledare 940525

Urvattnad bensinskatt

	Regeringen har äntligen lämnat sitt förslag till miljöskattning av bensin. Detta förslag har varit på gång länge och skulle ha presenterats i samband med regeringens kompletteringsproposition.
	Men den lades undan på grund av oenighet inom regeringen hur dessa miljöskatter ska utformas. Motståndet har inte oväntat varit störst från moderata samlingspartiet, som av principskäl motarbetat varje förslag till skattehöjning.
	Nu har regeringen enats om en ganska tam kompromiss, som innebär totalförbud för blyad bensin från och med september i år. Den kommer att ersättas av bensin med tillsatser av kalium och natrium, som ger blyets smörjeffekter med inte dess skadliga miljöpåverkan.
	Detta är resultatet av en överenskommelse mellan naturvårdsverket och oljebolagen. I december kommer en miljöklassning av den tillåtna bensinen. Den ny miljöbensinen kostar åtta öre mer per liter att tillverka, vilket måste kompenseras. Miljöminister Olof Johansson (c) föreslog en skattehöjning på motsvarande åtta öre för övrig bensin.
	Skatteminister Bo Lundgren (m) gjorde dock tummen ner för förslaget. Regeringen landade till slut på en kompromiss, som innebär att skatten på den blyfria bensinen höjs med fyra öre och sänks med fyra öre för miljöbensinen.
	Så här långt har Olof Johanssons ambitiösa miljöproposition, där skatteväxling mellan arbete och energi var ett huvudnummer, bara blivit detta urvattnade bensinskatteförslag.
	Det är tydligt att centerledaren och miljöministern får ta den hårdaste miljökampen inom sin egen regering.






Ut med medie-
myndigheterna

	I dag ska riksdagen ta ställning till var en ny och en delvis omorganiserad myndighet på medieområdet ska ligga. Det handlar dels om Radio- och TV-verket, som ska ge tillstånd för sändning som regeringen inte ger, dels om Granskningsnämnden för radio och TV, som ersätter nuvaranda Radionämnden.
	Ska Radio-TV-verket och Granskningsnämnden hamna i Stockholm eller någon ort utanför huvudstaden?
	Regeringen har en uppfattning, riksdagen en annan.
Olika uppfattningar
i regering och riksdag
	Regeringen vill placera de två nya myndigheterna i Stockholm.
	Riksdagens kulturtuskott kräver "utlokalisering till ort utanför Storstockholmsområdet". Konstitutionsutskottet yrkar på "utlokalisering till annan kommun än Stockholms kommun".
	Därmed borde frågan vara ur vägen. Riksdagen kommer med stor majoritet att besluta att utlokalisera de två nya myndigheterna.
	Problemet är att kulturminister Birgit Friggebo (fp) har bestämt sig för att lägga myndigheterna i Stockholm.
	"Det finns utrymme för olika tolkningar", säger Birgit Friggebo till tidningen Dagbladet.
Riksdagen måste tala
om vem som bestämmer
	Det är nödvändigt att riksdagen skärper tonen. Riksdagen bör tydligt tala om för fru Friggebo att de två mediemyndigheterna ska placeras utanför Stockholmsområdet.
	Starka sakskäl talar för en utlokalisering från 08-området.
	Ett argument, som borde bita på ett liberalt statsråd, är att myndigheter som granskar makten och ska stå fria från politisk påtryckning, bör sitta på behörigt avstånd från makten. De bör alltså finnas utanför Stockholmsområdet, dit även Haninge hör, som har nämnts i debatten.
	Ett andra argument är behovet av att bygga upp kunskapscentrum på etermedieområdet utanför Stockholm, där alla rikstäckande radio- och TV-företag finns. Två till samma ort utlokaliserade etermediemyndigheter, Radio- TV-verket och Granskningsnämnden, ger denna möjlighet.
Starka sakskäl talar
för utlokalisering
	Integritets- och kunskapsskäl talar för en utlokalisering. Varken ekonomiska, personella eller andra sakskäl talar mot.
	Mediemyndigheterna är typexempel på verksamheter, som med fördel kan utlokaliseras. De är nya myndigheter, som till stor del nyrekryterar personal, varför "flyttningsproblemet" är litet jämfört med andra utflyttningar. Modern kommunikationsteknologi gör att det inte är något tekniskt problem med utlokaliseringen.
Sundsvall lämplig ort för
nya mediemyndigheterna
	Tre städer utanför Stockholmsregionen är aktuella i debatten om lämplig lokaliseringsort för de nya mediemyndigheterna: Sundsvall, Karlstad och Jönköping.
	Alla tre orter erbjuder en miljö och infrastruktur, som lämpar sig för de nya myndigheterna. Sundsvall har dock övertaget.
	I Sundsvall finns en kombination av medietäthet (två dagstidningar, tre TV-redaktioner och fyra radioredaktioner), juristtäthet (tre domstolar, tre statliga verk med många jurister och stor advokatkår), högskola med journalistutbildning, kommunikationskompetens inom främst Telia och Ericsson samt inom kort bra fysiska kommunikationer med snabbtåg vid sidan av flyget.
	Riksdagen kan ha en annan uppfattning än vi i valet av lokaliseringsort. Men vi hoppas att riksdagen med skärpa inpräntar hos regeringen att Radio- och TV-verket samt Granskningsnämnden för radio och TV ska ligga utanför 08-området.

bildtext:
Sundsvall har kommit i centrum som arrangör av den årliga partiveckan i augusti. Ska Sundsvall också komma i ett etermedialt centrum som lokaliseringsort för de två nya massmediemyndigheterna på radio- och TV-området?






Utflyttning
hjälp till
utveckling

	Hälsingar och gästrikar har lägre intelligenskvot (IQ) än andra svenskar, åtminstone om man ska döma efter vad unga män från Gävleborgs län presterar vid mönstringens IQ-tester. Gävleborg ligger faktiskt sist i länens IQ-liga. Det betyder dock inte att hälsingar och gästrikar är dummare än andra svenskar.
	Låga IQ-tal i dessa tester går nämligen att förklara med låg utbildningsnivå. Gävleborg har, efter Kronoberg och Kopparberg, den lägsta andelen högskoleutbildade i Sverige.
	Den låga utbildningsnivån hänger samman med traditioner och dålig tillgång till högre utbildning. Detta går att ändra på.
Hopp om högre IQ
	Mitthögskolans tillkomst och den snabba utbyggnaden av högskoleutbildningar i Hudiksvall och andra delar av Hälsingland bör med tiden höja både bildnings- och intelligensnivån i landskapet och länet. Det finns alltså hopp för hälsingarna.
	Utbildning är en av flera nycklar, som vi behöver för att kunna låsa upp olika framtidsdörrar.
	En annan nyckel är ny teknologi.
	Ny teknologi ersätter inte gammal teknologi som böcker, tidningar, radio och TV. Ny teknologi som faxar, datorer och interaktiv video kompletterar gammal teknologi och ger nya möjligheter. Detta är tydligt i utbildning och företagande.
	Utbyggnaden av Mitthögskolan och högskolekurser i Hälsingland hade inte varit möjlig utan den nya teknologin.
	Utflyttningen av företagare från storstäder till glesbygd och småorter hade inte varit möjlig utan ny teknologi.
Modern teknologi
	Journalisten och författaren Herbert Söderström är själv ett exempel på detta. Han kunde återvända till Lindefallet och arbeta lika bra där som i Uppsala tack vare ny teknik och närhet till goda kommunikationer.
	Herbert Söderström beställer böcker via fax till London på måndagar för leverans onsdag veckan efter, tre månader innan de kommer till universitetsboklådorna. Han kommunicerar med databaser i USA, ser på oräkneliga TV-kanaler med hjälp av två parabolantenner och tar hjälp av modern AXE-telefonväxel.
	"Nu sitter jag i granskogen och är en del av världen", summerar han för norrländska centerpartister, som är samlade i Hudiksvall för att diskutera strategier för bland annat landsbygdsutveckling.
Nya utflyttare
	Förutsättningarna för att få företagare och andra som kan arbeta på distans att flytta till mindre orter och ren landsbygd är, enligt Herbert Söderström, att det finns bra fastigheter, bra elström (så datorerna fungerar), bra telefonnät med AXE och maximalt 30 minuters bilväg till tåg eller flyg.
	Dessutom behövs en lokal infrastruktur bestående av "utlämningsställe för systembolaget, apoteksombud, hantverkare och bilservice".
	Viktigaste hjälpmedel för individen är telefon, fax och dator.
	När dessa förutsättningar är uppfyllda, kan vi få en utflyttning till landsbygd och småorter i form av filialmigration, kompetensmigration och medflyttarmigration, säger migranten Söderström.
40 000 utflyttare
	Filialmigration är när ett stort företag förlägger verksamhet till en liten ort. Exempel på detta är DHL:s kundservice i Ljusdal. Filialmigration har gett cirka 30 000 nya jobb de senaste fem, sex åren. Filialmigration går till stadsplanelagt område.
	Kompetensmigration är när individer med specialistkunnande flyttar ut på landet. Det finns massor av exempel på detta i Hälsingland. Denna migration har gett omkring 10 000 jobb i Sverige under senare år. Nästan all kompetensmigration går till icke stadsplanelagt område.
	Medflyttarmigration är personer som följer med make/maka som får jobb utanför storstäderna. Det finns ingen beräkning av hur många arbetstillfällen denna migration har gett.
Kommunerna satsar?
	Herbert Söderström vill få kommunerna att samarbeta för att skapa större arbetsmarknader. Alla skulle tjäna på att till exempel underlätta pendling från ytterkantsområden till både den egna kommunens och grannkommunens stora tätorter.
	Han vill få kommunerna att skapa förutsättningar för utflyttning till och företagande i små orter. Han vill få kommunerna att dammsuga små orter på lämpliga fastigheter, aktivt rekrytera "kompetensmigranter" och informera studerande och utflyttade om arbetsmarknaden i kommunen.
Gratis högskoleår
	Hälsingland behöver importera mer kompetent folk, säger Herbert Söderström med länets låga IQ i tankarna. Han vill också få kommunerna att satsa mer på högskoleutbildning.
	"Ge varje gymnasieelev ett års betald högskoleutbildning", säger han och tar ett nytt grepp i utbildningspolitiken.
	Det går att påverka utvecklingen i kommunerna, är Herbert Söderströms budskap. Han visar också hur det kan gå till.
	Nu återstår att se om centerns kommunpolitiker och hälsingekommunerna tar till sig hans kloka tankar.
	Han själv är exempel på "kompetensmigrant". Min hustru Lena Husen, som driver en reklambyrå i Hudiksvall, är exempel på "medflyttarmigrant".
	Jag tror på den här typen av utflyttning. Men jag tror till skillnad från Herbert Söderström att kompetensmigration också med fördel kan gå till charmiga stadsdelar i småstäder som Hudiksvall.

Jörgen Bengtson är HT:s chefredaktör.





Utred affären
Molen_SCA
	
	Mutanklagelsen mot riksdagsman Per-Richard Molen (m) är ett nytt och föga smakligt inslag i den svenska politiska debatten, som för tankarna till italiensk politik när den är som värst. På måndagen begärde överåklagare Christer van der Kwast att riksdagen häver immuniteten för den moderate riksdagsmannen från Härnösand, för att van der Kwast sedan ska kunna åtala honom för mutbrott.
	Samtidigt tvingar dessa misstankar fram en behövlig debatt om hur en förtroendevald politiker ska förvalta sitt mandat.
Rätt att väcka åtal
mot Per-Richard Molen
	Bakgrunden är att Molen 1988 startade ett konsultföretag med namnet Samhällsaspekten AB i syfte att ge företagsekonomisk och politisk information till i första hand företag från Västernorrland.
	Ett av uppdragen innebar att han för 96 000 kronor i konsultarvode från skogsföretaget SCA skulle bistå företaget med aktuell politisk information och rådgivning.
	I egenskap av riksdagsman och ledamot av näringsutskottet har han den nödvändiga inblicken i den politiska processen, vilket är värdefullt för varje storföretag. Problemet är att med ett sådant uppdrag följer misstankar om att Molen helt enkelt får betalt av SCA för att gå företagets ärenden i riksdagsarbetet.
	Ett sådant förhållande bör naturligtvis klassas som muta. Molen tillbakavisar dessa anklagelser. Relationen mellan Molen och SCA är ännu alltför oklar för att vi ska kunna bedöma Molens agerande.
	Klart är i alla fall att herr Molen har handskats väl vårdslöst med sitt politiska mandat. Därför är det bra att överåklagare Christer van der Kwast nu gör en grundlig utredning i fallet och väcker åtal om det är befogat.
Svår balansgång
för förtroendevalda
	Frågan om förtroendevaldas engagemang vid sidan av det politiska arbetet är intressant och angeläget att diskutera. Strävan måste vara att få så många som möjligt av samhällets olika grupper representerade i de folkvalda församlingarna.
	Samtidigt finns det hela tiden risk för att personens privata verksamhet leder den politiska verksamheten in i en jävssituation eller i Molens fall till anklagelser om tagande av muta. Andra exempel är näringsminister Per Westerbergs och Europaminister Ulf Dinkelspiels aktieinnehav, som skapat misstankar om jäv i deras politiska agerande.
	Gränsen mellan vad som är juridiskt rätt eller fel kan många gånger vara hårfin, men det ligger i sakens natur att de förtroendevalda hela tiden måste rannsaka sig själv och sitt eget agerande för att klara av att hålla balansen.
	När det sedan gäller de moraliska gränserna är de ännu suddigare, vilket motiverar ännu större vaksamhet och eftertanke från de förtroendevalda. Molén har på denna punkt varit alltför nonchalant.
Det handlar om
trovärdigheten
	I ett öppet brev till tidningen Dagbladet på måndagen skriver Molen till sitt försvar att det vore olyckligt om det skulle byggas upp barriärer för egna företagare, som försöker förena en samhällstjänst i form av ett riksdagsarbete med arbete i ett eget företag.
	Helt riktigt Molen, men det åligger också den förtroendevalde ett ansvar att hålla en klar rågång mellan arbetet i det egna företaget och det politiska engagemanget. Detta är viktigt inte minst för att behålla trovärdigheten som politiker.
	En utredning av Molens mellanhavanden med SCA och juridisk prövning av detta är nödvändig för att räta ut frågetecknen till förmån för både Molen och demokratin. Därför bör riksdagen också häva immuniteten mot Molen.

bildtext
Den moderate riksdagsmannen Per-Richard Molen har hamnat i blåsvädret genom sina mellanhavanden med SCA. Det är riktigt att låta utreda affären och väcka åtal, som överåklagaren vill.



andraledare 931117

Utred Öresundsbrons ekonomi

	Öresundsbron är en miljömässig och ekonomisk omöjlighet.
	Förutom regeringens miljöprövning av bron, som cirka 200 remissinstanser har lämnat bidrag till, måste det till en ordentlig ekonomisk prövning.
	Det går inte att finansiera bron på det sätt, som riksdag och regering förutsätter i sina beslut: med avgifter på 160 kronor per bil och högst 10 000 bilar per dygn. Ingen oberoende expertis får den kalkylen att gå ihop.
	Efter vattendomstolens krav på en absolut nollösning blir en omöjlig kalkyl än omöjligare. Enligt Öresundsbrokonsortiets miljökonsult Björn Gillberg fördyrar vattendomstolen bron med en miljard kronor. Det är sannolikt räknat rejält i underkant, liksom hela brokalkylen i övrigt.
	Enligt Öresundsbrokonsortiet skulle därmed bron kosta 13 miljarder kronor i 1990 års penningvärde. Andra, däribland statsvetare som synat liknande broprojekt, hävdar att bron blir minst 50 procent dyrare. En del talar om kostnader i 30-miljardersklassen.
	Den enda rimliga är att göra det som centerpartiet och dess danska systerparti radikale venstre krävde på tisdagen, att utreda brons ekonomi på nytt. Det är för övrigt ett krav som båda socialdemokratiska och liberala opinionsbildare, som tidigare varit ivriga broanhängare, har börjat föra fram.
	Regeringen får inte hasta fram brobeslutet. Det behövs tid både för att analysera remissvaren rörande miljön och på nytt utreda Öresundsbrons ekonomi.


andraledare 931028

Utvecklingsfonderna räddade av c

	Hotet mot de länsvisa utvecklingsfonderna är avvärjt. Regeringen köper inte enmansutredaren Bengt Wittboms förslag till avveckling av utvecklingsfonderna på länsnivå till förmån för en mer centraliserad organisation.
	Det förslag regeringen presenterar innebär en utveckling istället för en avveckling av de länsvisa utvecklingsfonderna. Ett steg i helt rätt riktning. Förslaget är en triumf för centerpartiet, som ställde fyra krav inför förhandlingarna i regeringskansliet.
	Fortsatt länsvis lokalisering var ett krav. Partiet ville vidare behålla medel hos fonderna för finansiering av nyföretagande. Dessutom skulle målgruppen breddas. Det sista kravet var att landstinget ska vara huvudmän för verksamheten. Alla krav fick gehör i förhandlingarna.
	Utvecklingsfonderna tillkom 1978 under den första Fälldin-regeringens tid på initativ av dåvarande industriminister Nils G Åsling. Syftet var att genom rådgivning och kapitaltillskott hjälpa befintliga företag och stimulera till bildande av nya företag.
	Många av dagens småföretag hade knappast kommit till utan de regionala utvecklingsfondernas insatser. Verksamheten organiserades så att varje län fick sin egen utvecklingsfond med landstinget, som närmaste huvudman.
	Genom denna lokala förankring har det sedan 1978 växt fram ett unikt kunnande i fonderna om det egna länets små och medelstora företag. Med regeringens förslag kan denna kunskap fördjupas och kontakterna mellan fonderna och företagen ytterligare förbättras.






Vad efterfrågar
världen imorgon?

	Lönesänkningar eller massuppsägningar. För SAS-piloterna är det i dag bara att välja mellan dessa alternativ. Enligt företagsledningen kommer en fjärdedel av bolagets 2 000 piloter inte att behövas 1995.
	Nedskärningarna kan till stor del ses som ett resultat av de nya förutsättningar, som uppstod efter det att Alcazarprojektet gick i stöpet. Tråkiga men ändå inte oväntade personalminskningar. Vad som däremot är intressant är budet från företagsledningen.
	Den ställer alltså stora personalminskningar mot sänkta löner, antingen eller. Detta är en utveckling vi ännu bara ser början av. En trist utveckling, men tyvärr oundviklig mot bakgrund av vad den tekniska utvecklingen kan och kommer att göra.
Bra tyskt exempel
på arbetsdelning
	Ett annat bra exempel på en form av arbetsdelning är det tyska bilföretaget Volkswagen, som träffat ett historiskt avtal med världens största fackförening IG-Metall. Avtalet innebär att de anställda sänker sin veckoarbetstid med 20 procent, det vill säga från 36 till 28,8 timmar per vecka.
	Sänkningen av arbetstiden motsvaras av en tioprocentig lönesänkning. Dessutom får de anställda en garanti om att få behålla jobben minst två år framåt. På detta sätt slipper Volkswagen säga upp 30 000 av sina anställda.
	Avtalet minskar företagets kostnader med närmare sju miljarder kronor per år, vilket är ett måste med tanke på att förlusterna 1993 uppgick till långt över sju miljarder kronor.
	Kritiken från både fack och arbetsgivare har varit hård men alla är dock överens om att detta var det minst dåliga alternativet. Massuppsägning av 30 000 anställda hade blivit en social härdsmälta i staten Niedersachsen.
Våga titta i
kristallkulan
	Volkswagen får stå modell för den illavarslande utvecklingen för industriarbetare i västvärlden och de lösningar de nya problemen kräver. Alltfler arbetare ska slåss om allt färre jobb. En ekvation som inte kan gå ihop med annat än att de delar på de jobb som finns eller att det uppstår nya jobb i andra sektorer.
	En enorm expansion inom tjänstesektorn är vad de flesta politiker, företagsledare och anställda önskar sig. Visst finns det en stor potential inom denna sektor, men frågan är om det räcker att förlita sig till tjänstesektorn.
	Bara inom Europeiska unionen (EU) finns det över 16 miljoner arbetslösa, varav en stor del gett upp hoppet om ett fast jobb. För att hitta arbeten åt alla dessa måste politiker och företagsledare våga titta i kristallkulan och fråga sig var och vad kommer framtidens efterfrågan att vara?
	Tecknen är ganska tydliga redan i dag. Efterfrågan på smarta och effektiva miljölösningar för hushåll och företag kommer att växa till en nästan outtömlig potential. De gigantiska miljöproblemen i Kina, före detta Sovjetunionen och i Östeuropa måste förr eller senare bekämpas. Då gäller det att vara på plats.
	Behovet av effektivare, säkrare och miljövänligare transporter är också en rik källa till flera jobb. Detsamma gäller de ständigt ökade kraven på energiområdet. Kärnkraften och oljan måste ersättas med andra alternativ. De alternativa energikällorna är ännu bara i sin linda.
Arbetsdela
och skatteväxla
	Men även om dessa sektorer skulle generera ett stort antal nya arbetstillfällen är det sannolikt inte tillräckligt för att ens halvera dagens arbetslöshet på kort sikt. Nya företag och branscher måste få tid på sig att expandera, utveckla tekniken och hitta sina marknader.
	Därför är det viktigt att skapa meningsfull sysselsättning i väntan på dessa jobb. I Sverige går denna strategi under namnet arbetslinjen och kopieras nu av alltfler europeiska länder.
	Arbetslinjen är ingen slutlig lösning utan ett sätt att bereda människor återinträde på arbetsmarknaden. Men det räcker inte med ett antal nya jobb. De nya jobben måste kompletteras med en långt gången arbetsdelning och en succesiv övergång till sex timmars arbetsdag.
	Dessutom är det viktigt att genomföra en skatteväxling, som ökar beskattningen av miljöfarliga verksamheter och minskar beskattningen av arbetskraft.
	En ny tid med nya förutsättningar kräver nya lösningar för att klara jobben.

bildtext
Det är inte alla gånger så klokt att bygga upp morgondagens företag utifrån dagens efterfrågan. När kommer Volvo med den avgasfria motorn?





Vad gör EU-
motståndaren
i riksdagsvalet?

	Gefle Dagblad (GD) kommenterar i en underledare den 25 maj HT:s och min syn på EU, centerpartiet och miljöpartiet de gröna. GD har läst HT:s huvudledare dagen före om miljöpartiets kongress och dragit en del förhastade slutsatser.
	I HT-ledaren skriver jag att miljöpartiets ambition att profilera sig som ickesocialistiskt EU-motståndarparti "bör locka en del centerpartistiska och borgerliga EU-motståndare att lägga sin röst på miljöpartiet i höstens riksdagsval."
Mp kan locka
	Av detta drar GD slutsatsen att HT "håller alltså fram miljöpartiet som ett alternativ till centern. Det är så nära splittring som man kan komma."
	Det är fel. HT försöker varken splittra centern eller framhålla miljöpartiet som ett alternativ till centern.
	Däremot konstaterar jag, liksom andra kommentatorer i och utanför centerleden har gjort, att centern är delad i EU-frågan och att EU-motståndare inom centern och andra ickesocialistiska partier kan komma att rösta på miljöpartiet om det är enda ickesocialistiska alternativ för EU-motståndare.
Partierna delade
	Alla ja-till-EU-partier är delade. Inom tre av dem (c, s och kds) finns nej-organisationer och inom två (m och fp) kända EU-motståndare som samlar EU-kritiker.
	Nej-organisationerna är Centernej till EU, Socialdemokrater mot EU och Kristdemokrater för en alternativ Europapolitik (Kale). Riksdagsledamot Björn von der Esch (m) samlar m-märkta Maastrichtmotståndare och riksdagsledamot Ingela Mårtensson (fp) liberala EU-motståndare.
	Trots att tre av ja-partierna rymmer organiserade grupper EU-motståndare och en majoritet av dess väljare säger nej till EU (enligt opinionsmätningarna), ger dessa partier få möjligheter för sina väljare att rösta på nej-kandidater i riksdagsvalet.
Få alternativ
	Moderata samlingspartiet har ingen EU-motståndare på valbar plats sedan det avsatte den omnominerade Björn von der Esch.
	Folkpartiet liberalerna har ingen EU-motståndare på valbar plats sedan Ingela Mårtensson avsade sig omval.
	Kristdemokratiska samhällspartiet har nominerat om sin enda tydliga EU-motståndare i riksdagen, Kjell Eldensjö.
	Socialdemokraterna har sju EU-motståndare på valbar plats: Maj-Britt Theorin, Ingemar Josefsson, Nalin Baksi, Lena Sandlin, Lena Klevenås, Margaretha Winberg och Lars Bjurström. Anders Ygeman blir också riksdagsman om s gör ett bra val.
	Centern har ingen EU-motståndare nominerad på säker plats i riksdagsvalet. I sex av de tjugonio valkretsarna finns dock mer än en valsedel, där en av dessa har en EU-motståndare i topp. Denna valfrihet finns i valkretsarna Jämtland, Kopparberg, Uppsala, Jönköping, Halland och Malmöhus södra. Det mesta talar för att EU-motståndaren Birgitta Hambraeus (Kopparberg) blir omvald och att riksdagsledamoten från Jämtland säger nej.
Inget i Gävleborg
	I Gävleborg har centerväljarna inte denna valfrihet, trots att 73 procent av länets centermedlemmar sade nej till EU i en medlemsomröstning i april, och trots att 74 procent av centerväljarna sade nej i en Skop-undersökning samma månad.
	Lika illa är det i andra riksdagsvalkretsar, där stämmor eller medlemsomröstningar inom centern sagt nej _ Västernorrland, Stockholms län, Bohuslän, Göteborg och Kronoberg.
	Om centern inte ger väljarna möjlighet att rösta in EU-motståndare i riksdagen, riskerar centern att gå miste om röster och valarbetare. Nej-röster som en centervalsedel med EU-motståndare i topp _ vare sig den är en valkretslista eller rikslista _ skulle kunna fånga upp, riskerar att gå till främst sofflocket, miljöpartiet eller en tvärpolitisk nej-till-EU-lista.
	Det senare tänker Björn von der Esch gå ut med i sin egen valkrets, Sörmland. En sådan lista kan få riksspridning eller tvärpolitiska efterföljare i andra riksdagsvalkretsar.
Centern avgör
	Flera skäl talar för att väljarna bör få välja mellan centervalsedlar med EU-anhängare eller EU-motståndare i topp.
	Centerledningen vill göra riksdagsvalet till ett val, där viktiga EU-frågor som valutaunion, neutralitetspolitik och miljö finns med. EU är i sig den största politiska frågan under 1900-talet. Det blir då naturligt att c-väljarna får avgöra om de vill rösta in EU-anhängare eller EU-motståndare i riksdagen.
	Centerns riksdagsgrupp är inte representativ i EU-frågan. Om väljarna kan rösta på en kandidat som speglar den egna uppfattningen i EU-frågan, blir centern mer representativ.
	Riksdagen är inte representativ i EU-frågan. Om EU-motståndarna får fler alternativ än miljöpartiet och vänsterpartiet, stärker det folkstyret.
	Efter folkomröstningen ska riksdagen följa upp omröstningen. Det är då viktigt att det finns många EU-motståndare i riksdagen. Vid ett nej kan dessa på ett trovärdigt sätt förvalta nejet och hindra att det går som efter kärnkraftsomröstningen eller Danmarks första EU-omröstning. Vid ett ja kan de bevaka att riksdagen inte ger ifrån sig mer makt än nödvändigt till EU.
	Centerledningen och centerdistrikt utan "nej-listor" måste nu fråga sig om centern ska attrahera nej-röster i riksdagsvalet eller inte. Om svaret är ja, måste det till c-märkta "nej-listor".

Jörgen Bengtson är HT:s chefredaktör.






Vad händer
dig efter
600 dagar?

	Regeringen presenterade på tisdagen sitt förslag till allmän, obligatorisk arbetslöshetsförsäkring. Förslaget skulle ha kommit redan den 31 mars, men på grund av oenighet i regeringen om designen på försäkringen, har det dröjt tills nu.
	Resultatet innehåller inga större överraskningar. Ambitionen att sätta en tidsgräns för arbetslöshetsförsäkringen står fast. När ersättningstiden är slut, ska varje person få en individuell åtgärdsplan i syfte att ge honom eller henne ett riktigt jobb.
	Tanken är inte fel, men beskedet om en individuell plan är tyvärr inte tillräckligt för att lugna de långtidsarbetslösa.
Bryt rundgången
	Den nya försäkringen ska börja gälla från och med den 1 juli i år. Den innebär att arbetslöshetsersättning betalas ut i två perioder om vardera 300 dagar med en mellanliggande period bestående av arbetsmarknadspolitiska åtgärder i form av utbildning, beredskapsarbete eller arbetslivsutveckling (ALU).
	Efter dessa perioder utgår ingen ersättning. Istället ska varje person i samarbete med arbetsförmedlingen ha utarbetat ett individuellt åtgärdsprogram med målet att ge den arbetslösa ett fast arbete.
	Om personen däremot får ett jobb under minst fem månader under dessa perioder, får vederbörande börja om med nya ersättningsdagar. Personen får alltså rätt till två nya perioder med ersättningsdagar och mellanliggande arbetsmarknadsåtgärder.
	På detta sätt vill regeringen skapa incitament för de arbetslösa att själva aktivera sig för att skaffa jobb. Syftet är som sagt att bryta den rundgång, som förekommer i dagens system, vilken verkar klart passiviserande på de arbetslösa. Det gäller att anstränga sig, är regeringens tanke.
Utförsäkring problem
	I dag är det möjligt att varva arbetslöshetsersättning med arbetsmarknadsåtgärder i princip hur länge som helst. Många har fastnat i en cirkel bestående av 450 dagars ersättning, några veckors eller månaders utbildning och sedan 450 nya ersättningsdagar.
	Detta har gjort, tvärtemot vad många påstår, att det är rätt ovanligt att någon blir utförsäkrad från arbetslöshetskassan.
	Den risken ökar med det nya systemet ifall det individuella programmet inte fungerar. Alternativet är då socialbidrag, vilket kan bli en övermäktig påfrestning för kommunernas redan i dag hårt ansträngda socialbudgetar.
	En sådan utveckling är samhällsekonomiskt förkastlig.
Stora oklarheter
	Som förslaget till arbetslöshetsförsäkring ser ut i dag hänger mycket på det individuella programmet. Ett misslyckande för dessa program innebär en ordentlig grundstötning för den obligatoriska arbetslöshetsförsäkringen.
	Därför är det en stor svaghet att regeringen inte visar detaljerna i dessa program, om man har tänkt ut några sådana.
	När det sedan gäller skillnaden i avgift mellan de nya, statliga och de gamla, fackliga arbetslöshetskassorna, kommer de inte att åtgärdas förrän nästa år. Även detta är en svaghet. De fackliga a-kassorna måste få arbeta på samma ekonomiska villkor som de statliga.
	Regeringen har presenterat ett förslag med en lovvärd ambition, men tyvärr har regeringen tagit för lätt på kritiken mot att bli utförsäkrad från arbetslöshetskassan.

Reinhold Hellgren är ledarskribent på HT.






Vad händer
med kyrkan?

	Svenska kyrkan riskerar att gå i graven år 2000, fruktar många centerpartister och kyrkligt aktiva. De tycker inte om förslaget att skilja kyrka och stat åt.
	Svenska kyrkan är sedan Gustav Vasas dagar en statskyrka. Riksdagen reglerar ytterst kyrkans förhållanden. De drygt 2 500 församlingarna är kyrkliga kommuner med offentligrättslig ställning.
	Nu står Svenska kyrkan inför sin största omvandling sedan Gustav Vasa: en skilsmässa från staten. Jag är inte lika övertygad att en skilsmässa, rätt utformad, behöver bli en katastrof för kyrkan och församlingsarbetet.
Skilsmässa år 2000?
	På torsdagen lämnade den parlamentariska kyrkoberedningen över sitt förslag, "Staten och trossamfunden", till regeringen. Om beredningens förslag blir verklighet, kapar staten flertalet kvarvarande band till kyrkan den 1 januari 2000.
	Skilsmässan innebär att Svenska kyrkan upphör att vara en del av staten; församlingarna upphör att vara kyrkliga kommuner. Kyrkan, församlingarna och de kyrkliga samfälligheterna blir egna rättssubjekt.
	Skilsmässan innebär att ingen längre föds till medlem i Svenska kyrkan. Gamla medlemmar kvarstår. Nya medlemmar blir det genom en aktiv handling, dop eller anmälan.
	En annan viktig förändring är att kyrkoskatten försvinner. Istället kommer Svenska kyrkan att ta ut en kyrkoavgift via skattsedeln. Den servicen ska även andra trossamfund kunna få.
	Andra viktiga nyheter är att Svenska kyrkan får särskilt statsbidrag för kulturhistoriskt värdefulla byggnader, 400 miljoner kronor per år, och statligt verksamhetsbidrag.
Band till staten kvar
	Skilsmässan kyrka_stat kan verka total, enligt kyrkoberedningens förslag, men är det inte.
	Svenska kyrkan får även i framtiden en särställning. En lag ska slå fast att Svenska kyrkan ska vara evangelisk-luthersk, demokratiskt uppbyggd och rikstäckande.
	Svenska kyrkans organisation förändras också av förslaget. Staten för över beslutanderätten över kyrkofonden och utnämningen av biskopar till Svenska kyrkan. Kyrkomötet ersätter riksdagen som högsta beslutande organ.
	Kyrkan får behålla sina egendomar.
	Kyrkan behåller delvis ansvaret för begravningsväsendet. Alla medborgare får betala en ny statlig "begravningsskatt".
Centern går emot
	Centerpartiet och ny demokrati går emot de flesta av kyrkoberedningens förslag. Men på några punkter råder enighet, bland annat att kungahusets medlemmar och kyrkoministern inte behöver vara medlemmar i Svenska kyrkan och att kyrkomötet ska utse biskopar.
	Centern vill framför allt inte beröva Svenska kyrkan beskattningsrätten, den trygga ekonomiska basen. Samma sak säger församlingarna. Hela 77 procent av församlingarna, vilka representerar 65 procent av dem som tillhör kyrkan, vill behålla beskattningsrätten och de kyrkliga kommunerna.
Skilsmässa rimlig
	Kyrka_stat-frågan berör inte bara de sex procent svenskar, som är trogna kyrkobesökare. Svenska kyrkan är genom sin centrala roll i svensk histora, kultur och tradition samt genom kyrkornas plats i miljön en angelägenhet för alla svenskar.
	Däremot ser knappast kyrkans många passiva medlemmar statskyrkosystemet som en självklarhet.
	Folkflertalet tycker sannolikt att det är rimligt att skilja kyrka från stat i ett sekulariserat samhälle, där många är religiöst likgiltiga och den lutherska läran inte längre är allenarådande trosriktning.
Kompromisser
	Samtidigt som jag tycker det är rimligt att skilja Svenska kyrkan från staten, förstår jag den oro många känner över en skilsmässa. Frågan är då om det går att lossa banden utan att den öppna folkkyrkan går i graven?
	Jag tror det, om den politiska viljan finns.
	Kanske är en kompromiss en grundlagsskyddad särställning för Svenska kyrkan, där staten med bidrag ser till att kyrkan kan vara rikstäckande och stark på landsbygden. Dessutom bör bidraget till kulturhistoriskt värdefulla kyrkobyggnader vara högre än vad beredningen föreslår. Kyrkan behöver också ett skydd mot det intäktsbortfall, som slopad kyrkoskatt kan ge.
	Med modifieringar av kyrkoberedningens förslag bör det vara möjligt att skilja kyrka från stat och behålla Svenska kyrkan som öppen folkkyrka. Med det menar jag en kyrka, som har religiös och social service i hela Sverige och är en fortsatt viktig historie- och kulturbärare i det svenska samhället.

Jörgen Bengtson är HT:s chefredaktör.







Vadå _ vinter?

	För en del kommer vinterns snö och is, kyla och stormar som en lika stor överraskning varje år.
	I länder som Grekland och Spanien, där snöstorm är lika vanlig som tropikvärme i Norrland, är det begripligt om myndigheter, företag och människor står handfallna, när snön någon gång faller.
	I Sverige står människor sällan handfallna, när snö, kyla och is anländer. Men myndigheter och företag är allt för ofta oförberedda. Under julhelgen fick vi nya påminnelser om detta.
Vintern kommer som
överraskning för vissa
	Förra vintern blev vägverket i Norrhälsingland och kraftbolagen i Hälsingland överraskade av vintern, när den anlände i form av blötsnö och snöstorm. På E 4:an stod trafiken stilla i timmar. I glesbygden blev många utan elektricitet i både en och flera dagar.
	I år var det kraftbolagen och Telia i framför allt Småland, Skåne, Västsverige och Norrbotten, som under julhelgen blev tagna på sängen av snön. Som mest var tiotusentals abonnenter utan el.
	Ännu på måndagskvällen var över 5 000 smålänningar och norrbottningar utan ström. I Norrbotten kämpar människor mot en bitande köld med temperaturer närmare minus 40 grader.
	Som vanligt är det fallande träd och snötunga trädgrenar, som tynger ner eller bryter av ledningstrådar och gör att vidsträckta bygder blir utan ström och telefon. Som vanligt är det människor i glesbygd och längst ut i distributionsnätet som drabbas värst.
Varför lär de inte
av gamla misstag?
	Få svenskar blir förvånade, när vinterns is och kyla kommer. De vet att vinter vanligen betyder snö och kyla och har lärt sig att anpassa klädsel, färdmedel och annat till vinterns krav. I utsatta bygder har människor också ofta "reservsystem" i form av kaminer, lampor och spisar eldade med fotogen, gasol eller sprit.
	Vägverk, gatukontor, kraft- och teleföretag verkar dock att bli lika förvånade varje gång vintern kommer. Varför har en del så svårt att lära sig läsa almanackan, studera väderleksrapporten och anpassa sig till de krav vintern ställer? Varför har en del så svårt att lära av tidigare misstag?
Elberoendet har
gjort Sverige sårbart
	Det går inte att gardera sig mot naturkatastrofer. Men det går att förbereda sig för exempelvis snöoväder. Det gör inte vägverket, gatukontoren, kraftföretagen och Telia i tillräcklig omfattning.
	Ett återkommande problem är otillräckligt röjda kraft- och teleledningsgator. Kraftföretagen och Telia tycker att det kostar för mycket att hålla ledningsgatorna helt fria från träd.
	Kraft- och teleföretagen har gjort Sverige sårbart genom att göra hushåll och företag beroende av ett väl fungerande el- och telenät. Leveranssäkerheten är dock inte så hög, som människor har rätt att kräva.
	Det finns alternativ till telefonledningar i form av trådlösa telefonnät (Sverige har två NMT- och tre GSM-system), som gör att folk för några tusen kronor kan skaffa sig en reservtelefon, vilken dessutom går att använda i fritidshus, båt och bil.
	Det finns inte samma alternativ till elförsörjning. Människor i moderna hus klarar sig inte någon lägre tid utan kraftföretagens el, såvida de inte har gjort stora investeringar i "reservsystem" av olika slag.
Höj beredskapen och
röj ledningsgatorna
	Kraftföretagen måste höja leveranssäkerheten. Det kan ske genom att företagen förbättrar röjningen av elledningsgator, isolerar fler ledningar, ersätter fler luftledningar med jordkablar och höjer beredskapen vid elavbrott; ett sätt att förbättra organisationen kan vara att skapa lokala "elvärn" med hemvärnet som möjlig förebild och bas.
	Kraftföretagen och Telia måste också bli bättre på att prioritera insatserna vid avbrott. Det är till exempel viktigare att få igång elförsörjningen till ett lantbruksföretag än ett fritidshus.
	Vidare bör det till en differentiering av el- och teletaxan, som gör att den som drabbas av avbrott blir kompenserad för detta med avdrag på el- eller telefonräkningen.
	Det går inte att undanröja snö- och andra naturkatastrofer, men det går att lindra verkningarna av dem. Vägverk, gatukontor, kraftbolag och Telia måste bli bättre på detta. Om de inte inser detta själva, får väl riksdagen tala om det för dem.

bildtext:
Vintern verkar att komma som en lika stor överraskning varje gång för vägverk, kraftföretag och Telia. Det är nödvändigt att framför allt kraftföretagen höjer leveranssäkerheten. Det kan ske genom bättre röjning av elledningsgatorna, fler isolerade ledningar, fler jordkablar och höjd beredskap vid elavbrott, exempelvis med hjälp av lokala "elvärn", som har hemvärnet som möjlig förebild och bas.





Valfrihet
till överpris

	Ingen vet ännu vad som kommer att hända med sjukvårdskostnaderna nu när husläkarsystemet är infört. Det är förvånande att inte mer uppmärksamhet riktats mot kostnadsbilden. Förklaringen kan vara att huvudargumentet för införandet av detta system har varit ökad valfrihet, inte minskade kostnader.
	Skenande sjukvårdskostnader är ett stort problem i de flesta länder. I detta avseende har Sverige klarat sig mycket bra. Den offentliga totalkostnadskontrollen och det på senare år ökade omvandlingstrycket är två viktiga faktorer, som medverkat till att bromsa kostnaderna.
	Genom det politiska vägvalet att införa husläkarsystem och planerna på att införa etableringsfrihet även för specialistläkare och sjukgymnaster är Sverige på god väg att totalt tappa kontrollen över sjukvårdskostnaderna.
Kostnaderna
kan skena iväg
	Husläkarsystemet innehåller uppenbara brister, som kan få allvarliga konsekvenser. En husläkare som får betalt beroende på hur många som skriver upp sig på hans lista kan frestas att välja bort storkonsumenterna av vård till förmån för de mer lättbehandlade.
	När det sedan gäller remissförfarandet finns det stor risk att läkaren remitterar till specialistvård i onödan eftersom remisserna inte belastar husläkarens egen budget. Detta i kombination med en avreglering för specialistläkare blottar en överexponering i kostnadsbilden.
	För att komma åt detta problem inom ramen för ett husläkarsystem krävs ett fungerande uppföljningssystem, där det på ett objektivt sätt går att bestämma rimliga mått på effektiviteten. Detta är ett problem som ingen ännu lyckats lösa på ett tillfredsställande sätt.
Demokratisk kontroll
eller etableringsfrihet
	Ekonomitidningen Affärsvärlden belyser i sitt senaste nummer problemet att kombinera sjukvård med marknadslösningar. Slutsatsen är att sjukvård inte kan fungera marknadsmässigt annat än i begränsad omfattning via internmarknader och kontrollerad konkurrens.
	Tidningen urskiljer tre huvudlinjer för finansiering av sjukkvården. En modell, vilken tillämpas i USA, bygger på ett stort inslag av privata försäkringar. Centrala begrepp i denna modell är valfrihet och etableringsfrihet.
	Detta system har givit USA en tätplacering i världen med sina 15 procent när det gäller sjukvårdskostnadernas andel av bruttonationalprodukten (BNP). Dessutom är systemet djupt orättvist och okontrollerbart.
	Därför förbereder den sittande ministären Clinton marknadsingrepp och allmän sjukvårdsförsäkring.
	En andra modell är den svenska sjukvården i offentlig regi sådan den såg ut innan husläkarreformen. De styrande begreppen i denna modell är demokratisk kontroll och kostnadseffektivitet. Husläkar systemet hamnar någonstans mitt emellan dessa båda modeller, med valfrihet som paroll, enligt Affärsvärlden.
Sjukvården kan
lära av industrin
	Klart är att Sverige har måttliga problem i sjukvården i jämförelse med andra system. Affärsvärlden pekar på den stora rationaliseringspotential, som finns inom sjukvården och hänvisar till de metoder som används inom industrin.
	Metoderna bygger på förkortade ledtider, raka process och materialflöden och eliminering av lager och onödiga processer. Kvaliteten ska garanteras genom principen att allt ska göras rätt första gången. Detta sker i kombination med att organisationen plattas ut så att ansvaret så långt möjligt läggs nära produktionen.
	Detta går, förvisso inte utan svårighet, också att genomföra inom sjukvården. Karolinska sjukhuset har redan börjat denna förändring efter Asea Brown Boveris (ABB) koncept kallat T 50.
	Tidningen konstaterar att det är ett fåfängt hopp att denna rationaliseringspotential skulle kunna förverkligas genom stora systemskiften eller privatiseringsklipp.
	Eftersom dessa förändringar ställer stora krav på samordning och förutsätter god kostnadskontroll kan husläkarsystemet bli ett hinder för fortsatt effektivisering inom sjukvården.


bildtext
Husläkarreformen innebär en stor osäkerhet beträffande kostnaderna, vilket kan försvåra fortsatt effektivisering inom sjukvården.







Valrörelsen avgör
fortfarande mycket

	De närmaste dagarna kommer partistrategerna att analysera den sista stora partisympatimätningen före valet. Statistiska centralbyråns (SCB:s) partisympatiundersökning, som kom på torsdagen, ger en detaljerad bild av det politiska läget i maj 1994.
	Opinionsmätningar om parti- och EU-sympatier avlöser varandra. Inom loppet av knappt en vecka har både Temo, Sifo och SCB kommit med väljarmätningar.
M enda regeringsparti
som håller ställningarna
	Det som gör SCB-undersökningen mer intressant än andra är det stora urvalet (9 300), den långa tidsserien (sedan 1972) och stora möjligheten att i detalj analysera väljarströmmarna.
	SCB-mätningen gjordes den 2 till 24 maj. 9 300 personer fick frågan om vilket parti de skulle rösta på "om det varit val idag".
	Här är resultatet (inom parentes SCB-mätningen i november 1993): socialdemokraterna 50,1 procent (50,8), moderata samlingspartiet 21,8 (19,6), centerpartiet 7,9 (6,6), folkpartiet liberalerna 6,7 (6,8), kristdemokratiska samhällspartiet 4,4 (4,3), vänsterpartiet 3,9 (3,5), miljöpartiet de gröna 2,6 (2,5), ny demokrati 2,3 (5,3) och övriga partier 0,4 (0,6).
	Jämfört med förra SCB-mätningen är ny demokratis, moderaternas och centerns förändringar statistiskt säkerställda.
	Alla partier utom socialdemokraterna och moderaterna har förlorat väljare sedan valet 1991.
	Socialdemokraterna ligger hissnande 12,4 procentenheter över valresultatet. Moderaterna håller ställningarna.
Hoppfullt för v,
hopplöst för nyd
	Enligt SCB hamnar vänsterpartiet, miljöpartiet och ny demokrati utanför riksdagen.
	Vänsterpartiet ligger bara en promille under valspärren. Det gör att partiet lär få tillräckligt många sympatiröster _ "kamrat fyra procent" _ för att svinga sig över fyraprocentspärren.
	Miljöpartiet har långt kvar till riksdagen. Partiet har hamnat i ett psykologiskt underläge, som det blir svårt att ta sig ur. Med 2,6 procent och ingen statistiskt säkerställd ökning sedan förra mätningen är miljöpartiets segerchans dålig men inte hopplös.
	Ny demokrati är ett parti i sönderfall. Det har tappar mer än hälften av sina sympatisörer sedan förra SCB-mätningen och nästan två tredjedelar sedan valet. Ny demokrati är utan hopp.
Nära nog hopplöst
läge för regeringen
	SCB-undersökningen är ingen rolig läsning för de fyra regeringspartierna. De ökar visserligen med 3,3 procentenheter sedan förra SCB-mätningen och får nu 40,8 procent. Men de ligger fortfarande sex procentenheter under valresultatet.
	Om SCB:s resultat står sig på valdagen, får socialdemokraterna egen majoritet, 50,1 procent av rösterna.
	Opinionsläget påminner om situationen inför valet 1981. I SCB:s majmätning 1981 fick socialdemokraterna 50,6 procent, vilket gav den socialdemokratiska oppositionen ett ointagligt försprång. Socialdemokraterna tappade visserligen röster i valrörelsen och slutade på 45,6 procent, men deras seger var aldrig hotad.
	Det blir mycket svårt för regeringspartierna att ta in det försprång socialdemokraterna har fyra månader före valet. 
Valrörelsen är ändå
avgörande på flera sätt
	Ändå blir valrörelsen på flera sätt avgörande.
	Allt fler bestämmer sig allt senare för hur de ska rösta. Det gör att mycket fortfarande kan hända i valrörelsen.
	Valrörelsen avgör också vilka frågor som blir viktiga i debatten. Om de två centralistpartierna _ socialdemokraterna och moderaterna _ får bestämma, blir det blockpolitisk retorik. Om centern får råda, blir det en valrörelse om miljö, kretslopp, decentralisering, regional utveckling och grundtrygghet.
	EU-frågan kan också komma att spela ja-partierna spratt.
	Opinionsmätningarna får väljarna att taktikrösta. Eftersom fyra partier ligger kring fyraprocentspärren, lär detta inslag bli stort i årets val.
	Oberoende av hur det går i valet, behöver Sverige en regering med bredare och stabilare parlamentariskt stöd än den nuvarande. Det behövs blocköverskridande lösningar, antingen inom ramen för en bred koalitionsregering eller breda riksdagsuppgörelser, för att lösa Sveriges ekonomiska problem.

bildtext:
I förra valet bestämde sig tre väljare av tio först i valrörelsens slutskede vilket parti de skulle rösta på. Mycket kan alltså hända i valrörelsen, trots att Ingvar Carlsson (bilden) efter den senaste SCB-mätningen verkar att ha ett ointagligt försprång.






Valrörelsen i gång

	Gävleborgscentern har startat valrörelsen med en rådgivande "folkomröstning" i EU-frågan. På distriktsstämman i Alfta den 16 april ska centern redovisa resultatet. Det ska vara vägledande för de elva ombuden från Gävleborg till centerns extra riksstämma i maj, som ska säga ja eller nej till EU-medlemskap.
	Veckan efter påsk får alla 7 500 medlemmar i centerpartiet, Centerkvinnorna och Centerns ungdomsförbund i Gävleborgs län ett brev, där centern frågar om de säger ja eller nej till svenskt EU-medlemskap. I brevet finns ett röstkort, som medlemmarna omgående ska skicka in med ett inringat "ja" eller "nej" till svar. 
	Häromkvällen packade centerpartister i alla åldrar valförsändelser i Hudiksvall, Enånger, Ljusdal, Söderhamn, Bollnäs och Gävle. 
	I Hudiksvall deltog ett tjugotal personer i arbetet.
	_ Stämningen var god. Vi fick en försmak av valrörelsen, säger distriktsordförande Sven Bergström, Forsa, till HT.

bildtext:
Valrörelsen har börjat för centerpartisterna i Gävleborg. Här plockar centern i Hudiksvall in valförsändelser i brev, som går ut till alla centermedlemmar i länet med uppmaning att delta i en intern "folkomröstning" om svenskt EU-medlemskap. Med på bilden är, från vänster, Ulla Jonsson, Curt Sundin, Börje Berglöf, Bengt-Olov Kollin, Stig Sundin, Sven Bergström, Ylva Husen och Åsa Husen. (Foto: Ulf Borin)







Valsensation
i Kanada

	Resultatet av parlamentsvalen i Kanada är häpnadsväckande. När alla siffror var fastställda på tisdagen stod det klart att liberala partiet vunnit en jordskredsseger. Partiet har tagit 177 av parlamentets 295 mandat, vilket blir ett stabilt fundament för bildandet av en majoritetsregering.
	Den stora sensationen var emellertid att det regerande konservativa partiet minskade från 155 till 2 mandat, vilket är en valkatastrof av hittills okända mått.
Oppositionen under
ledning av separatister
	Bakom denna genomklappning ligger ett enormt tapp av röster till två nykomlingar i parlamentet, separatistpartiet block Quebec från den franskspråkiga provinsen Quebec och reformpartiet från de västra delarna av Kanada.
	Block Quebec blir med sina 54 mandat det största oppositionspartiet tätt följt av reformpartiet, som får 52 mandat. De konservativa förlorade stort i Quebec när partiets nuvarande kvinnliga ledare Kim Campbell tog över efter Brian Mulroney, som lämnade sin post frivilligt i juni i år.
	Detsamma hände i västra delarna av Kanada, där rösterna istället spillde över till det ultrareaktionära reformpartiet. Den tillträdande liberale premiärministern Jean Chretien kommer att sättas på hårda prov av dessa två mycket provinsiella partier.
	Han är en gammal politisk räv och federalist, som har uttalat ett klart ogillande över de separatistiska tendenserna främst i Quebec. Det gäller att han har lärt av den före detta premiärministern Mulroneys piruetter i balansgången mellan det engelska och det franska i Kanada.
Campbell tog över
ett svårt sargat parti
	Under åttiotalet var det två frågor, som dominerade den politiska debatten i Kanada. Det var den fransktalande provinsen Quebecs ständiga propåer och hot om att bryta sig loss från den kanadensiska federationen samt frågan om frihandel främst med USA.
	Mulroney lovade när han 1984 blev premiärminister att han skulle hitta en lösning på Quebecfrågan. Han var en hårsmån ifrån att få igenom ett förslag som skulle ge Quebec ökat självstyre. I sista stund stöp det på två provinser, som vägrade att skriva under avtalet eftersom de ansåg att Quebec fick för stora fördelar.
	När det gäller frihandeln lyckades Mulroney få igenom ett frihandelsavtal med USA 1988. Detta avtal ska nu utvidgas till att också gälla Mexico, vilket har mött stark kritik inte minst från fackföreningarna, som menar att jobben kommer att dra iväg till låglönelandet Mexico.
	Som regeringschef tvingades Mulroney ta flera mycket impopulära beslut. Dessutom har regeringen tvingats till stora och smärtsamma nedskärningar i den offentliga sektorn för att minska det stora budgetunderskottet. I januari i år sänkte regeringen ersättningen för de arbetslösa. Den öppna arbetslösheten i dag ligger på 11.2 procent.
	Med sådana cementsäckar i bagaget lyckades Kim Campbell aldrig få upp farten tillräckligt. Ekipaget säckade ihop.
Arbetslösheten
avgjorde valet
	Det gjorde emellertid inte saken bättre att Campbell i valrörelsens inledningsskede gjorde klart att arbetslösheten inte kunde minska nämnvärt på den här sidan sekelskiftet. Ett uttalande som gick tvärt emot liberalernas valbudskap.
	Chretien gjorde kampen mot arbetslösheten till ett huvudtema i liberalernas valrörelse. I dag får de skörda resultatet av denna prioritering.
	Detta faktum kan vara värdefullt att uppmärksamma inte minst för de svenska riksdagspartierna inför valet 1994. Det är en politisk dödssynd att inte ta arbetslösheten på allvar, eftersom det skapar misstankar om att den politikern inte tar människornas övriga problem på riktigt allvar.


bildtext
Kanadensarna har röstat bort det konservativa partiet från regeringsmakten. Istället får liberala partiet bilda en majoritetsregering. Bilden visar staden Calgary i Albertaprovinsen, där de konservativa led ett svidande nederlag.






Var rädd om
räddningstjänsten

	Bör vi privatisera räddningstjänsten och avskaffa sotningsmonopolet?
	Den frågan har stått i centrum för en utredning ledd av landshövdning Björn Molin. Utredningen, som nu är färdig, säger ja till slopat sotningsmonopol och delvis ja till privatiserad räddningstjänst.
Extrema nyliberaler ser
inga privatiseringshinder
	Näringsliv och nyliberaler ropar på privatisering som lösningen på många samhällsproblem. Ingen område är fredad från privatisering i de extrema nyliberalernas, libertarianernas, ögon.
	I de mindre dogmatiska privatiseringspredikanternas ögon finns det gränser. Hit hör grundpelare i en stat som försvar, polis, domstol, centralbank och myndighetsutövning. Sådana funktioner vill även regeringens mesta privatiseringsivrare behålla i statlig eller annan offentlig ägo.
	För fem till tio år sedan var det för många otänkbart att privatisera vård, omsorg och räddningstjänst. Det är det inte längre.
	En statlig utredning, konkurrenskommitten, uttalade sig redan i november 1991 för en privatisering av räddningstjänsten. Utredningen såg en räddningsinsats som en bland många servicetjänster, som ett privat företag med fördel kan sköta.
Skillnad på att hämta
sopor och rädda liv
	Björn Molins utredning uttalar sig också för privatiserad räddningstjänst men gör det i försiktigare ordalag.
	Det är klokt. Det är trots allt skillnad på att hämta sopor och sota pannor respektive rädda liv och ge vård. Ett vinstintresse får olika konsekvenser beroende på om det handlar om renhållning eller skydds- och livräddarverksamhet. Därför finns det goda skäl att vara ytterst restriktiv med att släppa in vinstintresset i verksamheter som räddningtjänst och vård.
	Även annat talar mot en privatisering av räddningstjänsten. Räddningsverksamheten handlar om mer än brandsläckning. Räddningstjänsten har ett förebyggande ansvar, en viktig roll i kris och krig samt andra funktioner av myndighetskaraktär.
	Utredningen inser delvis detta problem. Den vill begränsa privatiseringen till skadeavhjälpande räddningsverksamhet. Andra uppgifter ska ligga kvar i kommunal regi.
Fel att privatisera
räddningsverksamheten
	Trots denna begränsning går utredningen för långt i sin privatiserng av räddningstjänsten.
	En avreglering av sotningsmonopolet innebär däremot knappast något problem. Det är betydligt lättare att skilja ut sotningsväsendets serviceverksamhet _ sotning och liknande _ från den lilla myndighetsutövning det omfattar.
	Vi är principiellt mot att släppa in vinstmotivet i skydds- och livräddarverksamhet som räddningstjänsten. Vi är också mot att privatisera delar av den myndighetsutövning som räddningstjänsten står för. Sambandet mellan räddningstjänstens verksamheter är så stort att det knappast går att skilja ut delar av den (skadeavhjälpande räddningsverksamhet) utan att detta negativt påverkar förebyggande arbete och myndighetsutövning.

bildtext:
En statlig utredning vill avskaffa sotningsmonopolet och öppna för privatisering av räddningstjänsten. Det tidigare är ett förnuftigt förslag; det senare är oklokt, eftersom det indirekt innebär en privatisering av en myndighetsutövning och släpper in vinstmotivet i en skydds- och livräddarverksamhet.







Varför tiger
centerledaren?

	Inom loppet av några veckor har ledande företrädare för regeringen och oppositionen övergett det neutralitetsförbehåll, som Sverige har i sin ansökan om EG-medlemskap.
	EG-anhängarna försöker ställa folket inför fullbordat faktum: en död neutralitetspolitik och inträde i en västlig försvarsallians.
	Sverige har ett absolut krav i EG-förhandlingarna: bibehållen neutralitetspolitik. Neutralitetsförbehållet är fogat till medlemskapsansökan i form av en regeringsdeklaration.
	Det neutralitetspolitiska förbehållet kan stoppa ett svenskt EU-medlemskap. Därför gör ledande moderater men också socialdemokrater vad de kan för att Sverige ska överge neutralitetspolitiken och ta tillbaka förbehållet i ansökan.
Svenskt EG-krav på
bibehållen neutralitet
	Följande har hänt de senaste tio dagarna:
	Utrikesminister Margareta af Ugglas (m) förordar i en debattartikel i Dagens Nyheter medlemskap eller status som observatör i försvarsalliansen Västeuropeiska unionen (VEU), som enligt Maastrichtfördraget är EU:s militära gren.
	Försvarsminister Anders Björck (m) säger på ett Nato-möte i Köpenhamn att "neutralitetspolitiken förlorat sin mening".
	Försvarsutskottets viceordförande Sture Ericson (s) argumenterar i en radiointervju för VEU-anslutning.
	Socialdemokraternas utrikespolitiske talesman Pierre Schori talar för att Sverige ska bli observatör i Nato-rådet NACC.
	Liberala opinionsbildare talar för svensk Nato-anslutning.
	Allt detta kommer efter statsminister Carl Bildts tal i Bryssel den 16 september, där han säger att "det har en begränsad relevans att dela upp länder i de som är med i en militärallians eller inte." Utlandet tolkar talet som att Sverige accepterar VEU-medlemskap.
Framgångsrik
neutralitetspolitik
	Den svenska neutralitetspolitiken är utsatt för förtal av svenska politiker och opinionsbildare. I förtalet ingår att definiera om begrepp, skriva om historien, nedvärdera neutralitetens framgångar och ge ordet dålig klang.
	Svensk säkerhetspolitik talar om "alliansfrihet i fred syftande till neutralitet i händelse av krig". I dagligt tal pratar kallar vi detta "neutraliteten" eller "neutralitetspolitiken". Den är kopplad till ett starkt försvar och en självständig, aktiv utrikespolitik.
	Neutraliteten är ett medel för att hålla Sverige utanför krig. Den har inget med till exempel "åsiktsneutralitet" att göra, som en del säger för att kunna avfärda neutraliteten som irrelevant.
	Neutralitetspolitiken har varit en utomordentligt framgångsrik säkerhetspolitik. Den har säkrat freden och friheten i Sverige under flera krig i vår närhet, två världskrig och ett kallt krig.
Oansvarigt överge
framgångsrik politik
	Sveriges neutralitetspolitik har sina rötter i 1814 års krig mot Ryssland. Den började bli en del av svensk säkerhetspolitik redan 1834. Den är betingad av geografi, historia och politisk erfarenhet.
	Efter århundraden av allianspolitik, då Sverige var i krig större delen av tiden, övergav Sverige allianspolitiken i början av förra seklet. In trädde alliansfriheten som säkerhetspolitisk doktrin.
	Neutralitetspolitiken har i 179 år hållit Sverige utanför krig och säkrat Sveriges nationella oberoende. Den har alltså varit en utomordentligt framgångsrik säkerhetspolitik.
	Neutraliteten är geopolitiskt motiverad. Den tar fasta på att Sverige ligger i spänningsfältet mellan Ryssland och Tyskland. Det gjorde Sverige 1814, 1914 och 1939. Det gör Sverige även 1994.
	Eftersom neutralitetspolitiken är ett medel att säkra svensk fred och frihet, är den inte given för all framtid. Det är dock oansvarigt att överge denna framgångsrika säkerhetspolitik utan att erbjuda en minst lika bra i utbyte. Det har inte EG-anhängarna och kommer inte heller att få inom överskådlig framtid, eftersom den geopolitiska verkligheten ser ut som den gör.
Varför ingriper inte
Olof Johansson (c)?
	Inom loppet av en månad har ledande m- och s-politiker gjort sitt bästa för att begrava den neutralitetspolitik som riksdagen uttryckligen har krävt att Sverige ska behålla vid EG-medlemskap.
	Detta sker utan att Olof Johansson (c) ingriper. Varför?
	Han har, till skillnad från flertalet EG-förespråkare, hävdat att neutralitetspolitiken har "tidlöst värde". Centerpartiet kräver i sin valplattform att medlemskapsförhandlingarna ska "säkerställa" att Sverige ska "bibehålla sin alliansfrihet i fred syftande till neutralitet i krig" och "inte ingå i ett gemensamt försvar".
	Betyder centerledarens tysthet att även centerpartiet håller på att överge sitt tidigare så fasta försvar för neutralitetspolitiken?

bildtext:
Varför tiger centerledaren Olof Johansson, när ledande moderater och socialdemokrater vill skrota den svenska neutralitetspolitiken?




Varning för
EU:s parlament

	Europeiska unionens parlament, eller EG-parlamentet som många kallar det, är en märlig skapelse. Det är parlament utan lagstiftande makt och eget hus, ett parlament som Margaret Thatcher på sin tid kallade ett "mussepiggparlament".
	Parlamentsledamöterna saknar makt och hus men inte privilegier. Vad jag ser i Europaparlamentet (EP), som EU:s parlament formellt heter, i Strasbourg skrämmer mig.
Utan lagmakt
	EP är inte ett lagstiftande parlament som vår svenska riksdag. EP-ledamöterna får inte ens föreslå nya lagar i EU.
	Parlamentet är ett remiss- och kontrollorgan med vetorätt mot EU:s budget, antagande av nya medlemsländer och avtal med tredje land. EP behandlar också frågor om inre marknaden i en samrådsprocedur, enligt artikel 189 B i Romfördraget, som gör att EP kan tvinga EU:s lagstiftande församling, rådet (ministerrådet), att fatta beslut enhälligt.
	Maastrichtfördraget, som trädde i kraft den 1 november, ger EP vetorätt inom flera nya områden. Detta sker inom ramen för en medbestämmandeprocess (artikel 189 C).
	Centralt organ i denna process blir förlikningsutskottet med lika många ledamöter från parlamentet och rådet. Utskottet blir helt dominerat av de två stora partierna, kristdemokraterna och socialdemokraterna; möjligen får en liberal också plats. Övriga partigrupper, i dag sju till antalet, blir utan ledamöter.
Utan eget hus
	EU:s parlament är också ett parlament utan eget hus.
	Parlamentet hyr sin sessionssal av Europarådet, som fick sitt säte i den franska gränsstaden Strasbourg långt före EU:s föregångare. EP har sin administration i Luxemburg och Bryssel, utskottssammanträden och partikanslier i Bryssel. Till detta kommer kanslier som enskilda EP-ledamöter har på hemmaplan.
	Nästa år genomför EP fyra extrasessioner i en ny parlamentsbyggnad i Bryssel, den största byggnaden under uppförande i Europa, ett monument som anstår en supermakt.
	EP:s husvillhet gör verksamheten dyr och ineffektiv. Den tvingar EP:s ledamöter och tjänstemän att ständigt resa mellan hemlandet, Bryssel, Strasbourg och för en del också Luxemburg.
"Unionsgalen"
	Parlamentets makt är liten men dess aptit på makt är stor.
	Genomgående för EP:s beslut är att de går i centralistisk och federalistisk riktning, det vill säga mer makt till EU.
	Den danske EG-motståndaren och EP-ledamoten Ib Christensen säger att "ingen av EG:s institutioner är mer unionsgalen än EG-parlamentet".
	Det stämmer.
	Parlamentet driver på EG/EU:s utveckling mot Europas förenta stater. EP tycker inte att Maastrichtfördraget går tillräckligt långt i federal riktning. Därför håller EP på att skriva en unionsförfattning, som ska göra EU till en verklig förbundsstat.
	I EP:s institutionella utskott finns ett förslag till federal författning, som till gagnet gör EU till Europas förenta stater.
	"Parlamentet kommer till det yttersta att använda sig av de nya politiska befogenheter det har fått, för att tillskansa sig ny makt på regeringskonferensen 1996. Målet är en modell som i USA med bland annat ett tvåkammarsystem", säger Christensen.
	"Mer makt till parlamentet betyder mer union", summerar han.
Många privilegier
	EU:s parlament är än så länge relativt maktlöst, med dess 518 ledamöter har privilegier som få andra.
	EP-ledamoten har samma arvode och skatt som en nationell parlamentsledamot. Eftersom en svensk riksdagsledamot är dåligt betald _ 23 425 kronor per månad _ skulle en svensk EP-ledamot få samma summa. Förmånerna skiljer sig dock åt.
	Varje EP-ledamot får 25 000 kronor per månad i skattefri kostnadsersättning mot 5 734 kronor per månad i beskattad ersättning för en riksdagsledamot. En svensk EP-ledamot skulle få cirka 20 000 kronor mer netto per månad än en svensk riksdagsledamot.
	Varje EP-ledamot får ett skattefritt traktamente i tjänsten _ minst tio dagar per månad _ på 1 800 kronor per dag. Detta skulle, efter avdrag för boende, ge en svensk EP-ledamot cirka 10 000 kronor mer per månad än en svensk riksdagsledamot.
	EP-ledamoten får också en mycket generös reseersättning.
Nytt skattefrälse
	En svensk EP-ledamot skulle _ reseersättningen oräknad _ kvittera ut cirka 30 000 kronor mer netto per månad i arvode och andra ersättningar än en svensk riksdagsledamot!
	Förutom direkta ersättningar får en EP-ledamot 68 000 kronor per månad för att anställa politiska sekreterare och andra förmåner, som en svensk riksdagsledamot inte har.
	EU:s tjänstemän är också privilegierade. En vanlig EU-tjänsteman har högre nettolön än Sveriges statsminister!
	Jag förstår att EU:s parlament och administration hägrar för vissa svenskar. Dessa utvalda män _ så många kvinnor lär det knappast bli _ skulle bli ett nytt privilegie- och skattefrälse.

Jörgen Bengtson är HT:s chefredaktör.


andraledare 940502

Väckarklocka för mittenpartierna
	Ny demokrati befinner sig i fritt fall i väljaropinionen och det borgerliga blocket har börjat knapra in avtåndet till det socialistiska blocket. Detta är två besked i april månads opinonsmätningar av väljarkåren.
	Raset i ny demokrati är statistiskt säkerställt med god marginal. I opinionsinstitutet Sifos undersökning tappar partiet 1,1 procentenheter jämfört med föregående månads siffror och landar i dag på endast 2,2 procent i väljarstöd.
	Uppå allt elände visar sig förtroendet för partiets nya ledare Harriet Colliander vara i det närmaste obefintligt. Ny demokrati känner i dag av samma fenomen, som vänsterpartiet efter Lars Werners sorti. Ian Wachtmeister var ny demokrati, vilket också blev partiets största problem efter att han försvann.
	Både Sifo och DN-Temo visar att det borgerliga blocket har börjat sin framryckning, men tendensen är mycket svag. Bland de borgerliga partierna är det främst centerpartiet, som står för ökningen. partiet noterar en ökning från 6,0 procent till 7,5 procent i DN-Temos rundringning till väljarna.
	I Sifos mätning ökar centerpartiet från 7,7 till 8,6 procent. Förklaringen till centerpartiets medvind kan vara en ökad mediaexponering i samband med både Öresundsbrofrågan och den interna kampen i EU-frågan.
	Rapporterna om att fyra av fem centerdistrikt, som hittills medlemsomröstat har sagt nej till EU har fått stor publicitet och säkert dragit till sig sympatier från väljarkåren. Extrastämman om EU nästa helg kommer än mer att sätt centern i det massmediala ljuset.
	Socialdemokraterna visar stabila siffror, än så länge. I Sifos mätning får partiet hela 51 procent av rösterna. Samtidigt noterar moderaterna fortsatt höga siffror. Detta om något är en väckarklocka för mittenpartierna.
	



andraledare 931208

Väljaruppror även i Venezuela
	Det är inte bara de italienska väljarna, som gör uppror mot de statsbärande partierna. I helgen gjorde även Venezuelas väljare detta. De ratade de två etablerade partiernas kandidater och valde en respektabel och radikal 77-åring, Rafael Caldera, till president.
	Sedan Venezuela blev demokrati 1958, har två partier dominerat politiken, socialdemokratiska Demokratisk aktion (AD) och kristdemokratiska Copei. Helgens president- och kongressval ändrade detta.
	Söndagens val upphävde ett 45-årigt "enpartistyre" kring kristdemokraterna i Italien och ett 35-årigt tvåpartisystem i Venezuela. In träder nya och nygamla vänsterrörelser, i Venezuela nya Radikala saken (Causa Radical) och gamla Rörelsen för socialism (MAS).
	En bred koalition av 16 småpartier och MAS backade upp Rafael Caldera. Radikalpartiets Andres Velazquez kom tvåa. De två vänsterkandidaterna fick över 50 procent av rösterna. Väljarna gjorde tummen ner för AD och Copei i både president- och kongressvalen på samma sätt som de förkastat kristdemokrater och socialister i Italien.
	Bakom väljarrevolten i Italien och Venezuela ligger ett missnöje med det politiska etablissemanget och politisk korruption. I Venezuela handlar det dessutom om knark, kuppförsök och våldsdåd, som grumlar det politiska livet.
	Rafael Caldera har ingen lätt uppgift framför sig, men han har rutin och respekt, politiska bristvaror i många länder.
	Rafael Caldera har funnits med på den nationella politiska scenen i drygt 50 år. Han klev in på scenen 25 år gammal, när han valdes in i kongresen, spelade en huvudroll på den som en av Copeis grundare, och intog hela scenen som president under fem år (1969_1974).
	Den 77-årige kristdemokraten har blivit radikal med åren och gick i valrörelsen mot den socialdemokratiska regeringens nyliberala politik.
	Förväntningarna på Rafael Caldera är stora. Han ska dämpa den sociala och politiska oron, stoppa privatiseringarna och korruptionen. Internationella valutafonden och utländska banker begränsar hans handlingsutrymme. Men han har trumf på hand, en stark ekonomi, världens fjärde största oljereserv och personlig respektabilitet.
	Om inte Rafael Caldera kan vända utvecklingen, finns risken att Venezuela bryts sönder i en nedåtgående spiral av våld och social oro.





Vänder USA
Europa ryggen?

	Om knappt tre veckor går tiden ut. Den 15 december är det definitiva slutdatumet för förhandlingarna om det allmänna tull- och handelsavtalet (Gatt), det vill säga det världsomfattande frihandelsavtal, som ska lyfta upp världshandeln ur den djupa svackan.
	Läget i dag är oroande. Förhandlingarna går under namnet Uruguayrundan och har nu pågått i sju år utan att kunna prestera en överenskommelse mellan de 116 deltagarländerna. Huvudproblemet är konflikten mellan USA och Frankrike främst i jordbruksfrågorna.
	Svårigheterna i förhandlingarna har fått USA att söka alternativa vägar i handelspolitiken, där de nya marknaderna i Ostasien har dragit till sig störst intresse.
	Kina, Indonesien, Vietnam och Taiwan är framtidsmarknader, som kan få USA att helt enkelt köra förbi Europa för att bli först att plocka de nya frukterna i Ostasien. En sådan utveckling vore förödande för Europeiska Unionen (EU), men knappast för Sverige så länge det står utanför EU.
Stilla Havsregionen
nytt handelsområde
	I Seattle avslutades förra veckan ett Stilla Havstoppmöte med representanter från en rad asiatiska länder med hög utvecklingspotential, däriblamd Kina. Mötet var ännu ett steg närmare ett fastare samarbete mellan främst USA och de ostasiatiska länderna på andra sidan Stilla Havet.
	Länderna i detta område samlade sig för fyra år sedan under rubriken Apec med syftet att främja ett ökat samarbete på ett flertal områden. USA har hittills drivit en offensiv linje med det klart uttalade syftet att öka handeln och samarbetet över Stilla Havet.
	Utrikesminister Warren Christopher uttryckte det mycket tydligt när han sa att det inte finns något viktigare område för USA än Asien. Detta är en klar signal till EU-länderna att de inte längre är lika intressanta för USA. Orsaken är bland annat de interna problemen i EU och de infekterade handelsrelationerna mellan USA och EU.
	Dessa signaler borde stämma till eftertanke hos de aktörer i EU, som obstruerar ett genomförande av Gatt-avtalet.
EU-integrationen
blir dyr för omvärlden
	Världshandeln har genom regelbundna förhandlingar i Gatt liberaliserats och expanderat. Avtal om sänkta tullar och andra handelshinder för främst industrivaror har minimerat risken för handelskrig.
	Det har dock hela tiden pågått ett krypskytte när det gäller handeln med jordbruksråvaror, textil och konfektionsvaror. Det är i första hand världens utvecklingsländer, som drabbas hårdast av denna arsenal av tullar och restriktioner.
	Huvudkonflikten står mellan USA och EU, där USA förordar en långtgående avreglering inom jordbruket medan EU vill hålla fast vid höga skyddstullar. Detta problem har funnits på dagordningen sedan Uruguayrundan startade 1986.
	Förklaringen till EU:s hårdnackade inställning är att uppbyggnaden av den inre marknaden kräver ett högre skydd mot marknaden utanför EU, vilket både slår hårt mot utvecklingsländerna och kastar grus i Gatt-maskineriet.
	Integrationen inom EU sker till ett mycket högt pris.
Världshandeln
behöver Gatt-avtalet
	Nyligen presenterade OECD en studie, som visar att världshandeln i varor och tjänster kan öka med omkring 2 200 miljarder kronor inom en tioårsperiod om Gatt avtalet går i land. Både utvecklingsländerna och Sverige hör då till de stora vinnarna.
	Mot bakgrund av att den amerikanska kongressen förra veckan röstade igenom frihandelsavtalet mellan USA, Kanada och Mexico (NAFTA), finns det fortfarande anledning att hoppas på en Gatt-uppgörelse i sista stund.
	En överenskommelse den 15 december kräver emellertid att EU retirerar från sin protektionistiska linje, inte minst av självbevarelsedrift. Ett uteblivet Gatt-avtal kommer att slå mycket hårt mot EU. Sverige står fortfarande utanför EU.


bildtext
Frihandelsavtalet mellan USA, Kanada och Mexico är en triumf för USA:s president Bill Clinton (bilden). Samtidigt söker USA ett närmande till Ostasien. Är detta tecken på att USA garderar sig för ett uteblivet Gatt-avtal?






Vänstern
vann i Italien

	Vi kan andas ut.
	Fascisterna vann inte borgmästarvalen i Rom och Neapel, en bred vänsterkoalition segrade. Trots nederlaget flyttade fascisterna fram sina positioner i helgens val av borgmästare i 129 städer.
Nyfascisterna
nöjda med valutgången
	Det nyfascistiska partiet Italienska sociala rörelsen_Nationella högern (MSI-DN) vann inte borgmästarvalen i de stora och omtalade städerna, men MSI gjorde ändå ett mycket bra val.
	I södra Italien erövrade MSI flera borgmästarposter. MSI gjorde också bra val i Rom och Neapel. Det var trots allt 47 procent i Rom och något mindre i Neapel, som röstade på Benito Mussolinis efterföljare.
	MSI var nöjt med valresultaten, de bästa någonsin i partiets historia. MSI går stärkt in i den nationella valrörelse, som stundar inför valet av ett helt nytt parlament nästa år, sannolikt redan i mars. Men MSI är samtidigt svagare än vad en del fruktade efter den första kommunala valomgången i november i år.
	Självstyrelsepartiet/separatistpartiet Nordliga förbundet (Lega Nord) stod mot vänstern i flera norditalienska städer som Genua, Venedig och Trieste. Även här segrade en bred vänsterkoalition.
Vänsterpartiet
och gröna segrare
	Lokalvalens verkliga vinnare är alltså "vänstern".
	"Vänstern" rymmer reformkommunistiska och socialistiska Demokratiska vänsterpartiet (PDS), ortodoxa Kommunistiska pånyttfödelsepartiet (PRC), miljöpartiet Gröna listan (LV) och delvis också det så kallade antimaffiapartiet Nätverket (La Rete), som är ett mittenparti sprunget ur kristdemokraterna.
	Ledande inom denna grupp progressiva partier är Demokratiska vänsterpartiet med kommunistveteranen Achille Occhetto i spetsen. I Neapel besegrade nykommunisten Bassolino nyfascisten Mussolini. I Rom vann De grönas kandidat Francesco Rutelli.
	PDS är det parti, som kan dra mest nytta av framgången i lokalvalen på riksplanet. PDS är, till skillnad från de två andra stora partierna i parlamentet (DC och PSU/PSI), relativt obefläckat av korruption och skandaler. PDS har, i motsats till de andra "vänsterpartierna", en stark organisation.
Vänsterpartiet
enda starka riksparti
	Demokratiska vänsterpartiet är efter lokalvalen enda parti med styrka i hela Italien. PDS har fångat upp många mittenväljare, som tidigare röstade på kristdemokratiska DC, liberala PRI, närmast socialliberala PSDI eller socialdemokratiska PSU/PSI.
	PDS har gjort vad inget annat stort kommunistparti lyckats med i Västeuropa, att transformera ett tidigare dogmatiskt kommunistparti (PCI) till ett folkligt socialdemokratiskt parti.
	Vänsterpartiet fick hjälp av att PCI:s dogmatiska kommunister bildade kommunistpartiet PRC. Dessutom legitimerade Bill Clinton PDS genom att bjuda in PDS som observatör till Demokratiska partiets konvent 1993. PDS ingår vidare i Socialistinternationalen, som i huvudsak består av socialdemokratiska partier.
Italien mot modifierat
tvåpartisystem
	Lokalvalen har gett Italien en ny politisk karta, som lyser starkt i rött och grönt, men också har nya inslag av främst brunt (MSI).
	Parlamentsvalet nästa år blir en rysare, i synnerhet som valsystem är helt nytt. Det blir majoritetsval i enmansvalkretsar, vilket kommer att driva på utvecklingen mot färre partier och två huvudblock i politiken _ ett modifierat tvåpartisystem.
	Det ena blocket blir röd-grönt med PDS som tyngsta parti.
	Det andra blocket ser olika ut i olika delar av landet. I norr Nordliga förbundet, i mellersta och södra Italien MSI och i sydväst Nätverket.
	Väljarna kommer att möblera om parlamentet i nästa val och sannolikt kora PDS, De gröna och MSI till segrare.
	Frågan är om något nytt, rikstäckandeparti kommer, som kan ersätta DC och PSI/PSU som brett mittenparti. Sannolikt inte.
	Kommunisterna fick aldrig sin "historiska kompromiss" med kristdemokraterna. Istället ser det ut som om kommunisternas efterföljare i Vänsterförbundet får ersätta kristdemokraterna som ankare i nästa regering. Kommunisterna som tidigare hotade Italiens demokrati är i dag en garanti för dess fortbestånd.

bildtext:
Nyfascisterna vann visserligen några borgmästarval i södra Italien. I nästan alla andra av helgens borgmästarval segrade en koalition av gröna, mitten- och vänsterpartier.





Vänta med
Nato-anslutning

	Regeringen och socialdemokraterna är inte bara överens om att ansluta Sverige till Europeiska unionen (EU). De är också överens om att ansluta Sverige till militäralliansen Natos nya organisation, Partnerskap för fred (PFP).
	Partnerskap för fred kan bli liktydigt med nära nog fullt Nato-medlemskap, men PFP kan också bli en del av ett alleuropeiskt säkerhetssystem. Eftersom vi ännu inte vet vad PFP kommer att bli och Sverige inte har definierat sin roll inom PFP, bör Sverige avvakta med att ta ställning till PFP-anslutning.
Regeringen och s
överens om Nato
	Socialdemokraterna har haft vissa frågor och reservationer kring PFP. På onsdagen presenterade partiet en riksdagsmotion, som sopar undan eventuella tvivel.
	Enligt s-motionen gagnar en PFP-medverkan "Sveriges säkerhet och formandet av en framtida alleuropeisk säkerhetsordning".
	"Deltagande i Partnerskap för fred är ett led i vår strävan att hitta nya former för att stärka Sveriges säkerhet och arbeta för en ny freds- och samarbetsordning i Europa", avslutar socialdemokraterna partimotionen om Sverige och PFP.
Oklart vad Natos PFP
innebär för Sverige
	Problemet med PFP är att vi inte vet hur denna ny utväxt på Nato-trädet kommer att se ut och vad den kan innebära för Sverige.
	Blir PFP första steget mot fullt medlemskap i Nato, ett slags "B-medlemskap", som tidningen Expressens säkerhetspolitiska expert Ulf Nilson tror? Eller blir PFP en del av en alleuropeisk säkerhetsordning, som socialdemokraterna antyder? Eller blir PFP inte något annat än en historisk förkortning på tre bokstäver?
	Det enda vi vet är att PFP är en mer omfattande utväxt på Nato-trädet än NACC (Nordatlantiska samarbetsrådet), som är ett tre år gammalt samarbetsforum för säkerhetsfrågor mellan Nato-länder och forna Warszawapaktsländer.
Farligt att
bagatellisera PFP
	PFP handlar om demokratifostrande, fredsbevarande och humanitära operationer. PFP handlar också om att byta strategisk information, stationera officerare i Nato-högkvarteret i Bryssel, delta i militära Nato-övningar och utbilda soldater så de kan ingå i stridande Nato-förband.
	PFP står formellt öppet för Europas alla stater, men det är tveksamt om alla får vara med. Först när alla stater får vara med och de flesta är med, är en viktig förutsättning uppfylld för att PFP ska kunna bli en del i ett alleuropeiskt säkerhetssystem.
	Det går inte att bagatellisera PFP på det sätt som regeringen och socialdemokraterna gör. Den svenska neutralitetspolitiken är för viktig för att försvinna i ett EU- och Nato-töcken.
	Sveriges ökade utrikes- och säkerhetspolitiska engagemang i Europa _ särskilt i Östersjöregionen och på Balkan _ är bra. Men det ska vila på bilateral, Norden-, FN- eller ESK-grund. Om det vilar på Nato- eller EU-grund, riskerar det att helt eller delvis undergräva neutralitetspolitiken.
Vänta med Nato-beslut
till efter EU-omröstningen
	Eftersom ingen vet vad folket kommer att säga i EU-omröstningen eller vad PFP kommer att bli, bör Sverige vänta med PFP-beslut. Det bör anstå till efter EU-omröstningen eller senare.
	Om det blir nej i EU-omröstningen och PFP-anslutning i praktiken blir Nato-medlemskap, bör Sverige självfallet tacka nej till PFP-anslutning.
	Om det blir nej till EU, om PFP utvecklar sig till en del i ett alleuropeiskt säkerhetssystem och om länder som Ryssland och Ukraina ansluter sig till PFP, kommer frågan i ett annat läge. Då kan det bli aktuellt med en svensk PFP-anslutning.
	Om det blir ja till EU, är det inte mycket som återstår av neutralitetspolitiken. Då går det lättare att ansluta Sverige till PFP, oberoende av dess utveckling. Men där är vi inte i dag. Därför bör riksdagen skjuta PFP-beslutet på framtiden.

bildtext:
Carl Bildt och Ingvar Carlsson är överens om att ansluta Sverige till militäralliansen Natos nya organisation Partnerskap för fred (PFP). Sverige bör låta folket säga sitt om EU-anslutningen och avvakta PFP:s utveckling, innan riksdagen tar ställning till PFP.




andraledare 940524

Väntat tyskt presidentval

	När Tyskland på måndagen valde ny president efter Richard von Weizsäcker ville många välja om den i alla läger populäre och respekterade von Weizsäcker, men det förbjöd författningen.
	Valet stod därför mellan kristdemokratiska CDU:s och CSU:s nya kandidat Roman Herzog, ordförande i författningsdomstolen, och den folkkära politikern Johannes Rau, socialdemokratiska SPD:s kandidat.
	Dessutom fanns tre kandidater utan segerchans: liberala FDP:s Hildegard Hamm-Brucher, de grönas och förra kommunisternas (PDS:s) gemensamma kandidat Jens Reich och högerextrema Republikanska partiets kandidat Hans Hirzel.
	Den tyska presidenten har ingen politisk makt men väl moralisk. Det har Richard von Weizsäcker visat. Presidentvalet är därför av allmänt intresse. Just detta presidentval var också av intresse av två andra skäl. Det var det enade Tysklands första presidentval och det första presidentvalet som skedde i den nygamla huvudstaden Berlin.
	Som väntat vann Roman Herzog. Den regerande CDU-CSU-FDP-koalitionen hade nämligen 730 och SPD bara 502 av valkollegiets 1 324 delegater. Herzog fick 696 röster och Rau 605.
	FDP:s 111 röster avgjorde valet i tredje valomgången. Flertalet FDP-delegater röstade på Herzog, men en stor minoritet, strax under 40 procent, stödde Rau. Det pekar inte bara på den delade syn som finns inom FDP vad gäller lämplig president utan också regeringspartner.
	I höst är det förbundsdagsval. Det är mycket möjligt att nästa regering blir en SPD-FDP-koaltion med eller utan grönt inslag.
	Oberoende vad som händer då, har Tyskland fått en ny, konservativ president, den sjunde i förbundsrepublikens historia. 






Värdera
regeringspriset

	Centerpartisterna är alldeles för försynta, anser centerpartiets andre vice ordförande, Andreas Carlgren. Han betonar betydelsen av att centerns medlemmar tar ett kliv framåt, slår sig för bröstet och berättar om allt bra partiet presterat under sin tid i fyrpartiregeringen. Han vill inte höra talas om de negativa sidorna av partiets regeringsmedverkan.
	Det var budskapet, när han i veckan besökte Hälsingland och talade på bygdegården i Mo mellan Söderhamn och Bollnäs.
Inlevelse
	Andreas Carlgren är sig lik. Få inom centerrörelsen har samma inlevelse, kan utnyttja pauseringar och tala med en sådan övertygelse som han.
	Tisdagen var inget undantag, trots en lång dag med bland annat presskonferens och besök på Wasaskolan i Gävle.
	En ögonblicksbild av dagens politiska landskap visar att en vår lurar bakom hörnet även i politiken, påpekar Andreas Carlgren. Läget i dag ser betydligt ljusare ut jämfört med för bara två år sedan, menar han, och hänvisar till en ändrad stämning bland folk han träffar.
Vägrar knäa
	Visst är det nödvändigt med politiker, som vägrar knäa för svårigheterna i politiken. Men faktum är att det finns åtskilligt i regeringens politik, som på väsentliga punkter strider mot centerpartiets grundläggande värderingar.
	Införandet av husläkarsystemet är ett steg rakt ut i tomma luften för centerpartiet, som länge gått i spetsen för en god och likvärdig sjukvård för alla oavsett ekonomisk eller geografisk belägenhet. Till detta kommer propåer om avregleringar även för specialistläkare och sjukgymnaster.
	Detsamma gäller förändringarna inom skolsystemet, där införandet av skolpeng och stora bidrag till privatskolor är ett första steg i riktning mot en farlig segregering i skolan.
Sura karameller
	Centerpartiets inflytande över skolpolitiken är mycket svagt. Det har gjort att utbildningsminister Per Unckel och hans ställföreträdare Beatrice Ask har påbörjat ett moderat systemskifte, även i den högre utbildningen.
	Istället för att bredda utbildningen med en kraftig utbyggnad av högskola och universitet, väljer den moderata duon att skärpa kraven och satsa mer på de högpresterande eleverna. På detta sätt kommer Sverige att hamna ordentligt på efterkälken, när det gäller antalet elever i högre utbildning.
	Privatiseringshysterin är ett annat fenomen, som centern sanktionerar genom sitt köpslående i regeringen. Avreglering av elmarknaden, slopande av SJ:s monopol och tankar på att privatisera Apoteksbolaget.
	Detta är bara några exempel på hur moderaterna använder regeringsmakten för att uppnå egna politiska mål. Delar av Dennispaketet, vägtrafikleder runt Stockholm för 20 miljarder kronor, är en annan sur karamell, som centern har fått svälja. 
Vinna terräng
	På frågan om centerpartiet har några bra frågor att bryta in i städerna med, anknyter Andreas Carlgren i sitt svar just till Dennispaketet.
	Mycket talar för att denna trafikled kommer att skära rakt igenom flera unika grönområden i Stockholm, vilket skär i hjärtat inte bara på centerpartister, menar Andreas Carlgren. Han ser i denna fråga en stor möjlighet för centern att vinna terräng i Stockholm. Det är en riktig bedömning.
	Visst ska vi se framtiden an med tillförsikt och vara positiva. Då är det ju naturligt för centerpartisterna att glädjas åt det partiet åstadkommit i regeringsställning.
Värdera priset
	Andreas Carlgren tar upp ett stort antal frågor där besluten har gått centerns väg, till exempel kretsloppspropositionen, pensionsförslaget, familjepolitiken och arbetsmarknadspolitiken.
	Men det gäller att inte glömma att dessa framgångar har ett pris. Detta pris är frågor centern tvingas kompromissa bort, det vill säga utfallet i förhandlingarna.
	Även om det är nyttigt att se positivt på ett samarbete, måste det politiska priset för samarbetet alltid värderas. Denna värdering måste ligga till grund för beslut om vidare regeringssamarbete, det måste även Andreas Carlgren hålla med om.

Reinhold Hellgren är ledarskribent på HT.




andraledare 931206

Värdig manifestation mot rasism

	I Hudiksvall och på 200 andra platser i Sverige genomförde svenskar och invandrare på söndagen en värdig och lugn manifestation mot rasism och främlingsfientlighet och för värdigt flyktingmottagande.
	Bakom manifestationen står en liten rörelse, som startade i Härnösand 1988 av en tonåring, Sara Vestin. Hon ville samla härnösansbor mot den groende rasismen i staden. Hon gjorde det genom att bilda en internationell klubb, som blev en mötesplats för svenskar och invandrare.
	Sara Vestin blev mördad av en svartsjuk, krigsskadad flykting, och då trodde många att hennes verk skulle gå i spillo.
	Det blev tvärt om. Sara Vestin far, Stig Wallin, tog över hennes arbete. Hennes lilla klubb blev en rörelse, Fem i tolv-rörelsen, som i söndags förde samman infödda svenskar, naturaliserade svenskar, flyktingar och invandrare i övrigt i en värdig manifestation.
	Vi behöver mer av liknande aktioner och mindre av manifestationer som lockar demonstrationsproffs.
	Vi behöver framför allt fler mötesplatser för svenskar och invandrare och fler svenska familjer som öppnar sina hem för invandrare. Här kan Fem i tolv-rörelsen spela en viktig roll, när det gäller att avinstitutionalisera flyktingmottagningen och slussa in flyktingar och invandrare i det svenska samhället via fadderfamiljer, föreningar och arbetsplatser. Det är ett värdigt flyktingmottagande.





Växande
EU-motstånd
i EG-länderna

	När den tyska författningsdomstolen den 12 oktober godtog Maastrichtfördraget, drog EG- och EU-anhängarna en lättnadens suck: nu var unionsfördraget i hamn, nu skulle EG bli EU. Jag skrev i en underledare att med unionsfördraget "tar EG steget från långtgående statsförbund till framväxande förbundsstat".
	Det tror jag fortfarande, men efter några dagars möten med politiker och tjänstemän i EG-parlamentet i Strasbourg vet jag att det går att tolka domen från författningsdomstolen olika.
	Den tyska förbundsdomstolen i Karlsruhe tog upp ett överklagande från en tidigare toppman i EG, advokaten och förre bayerske FDP-ordföranden Manfred Brunner, som hävdar att Maastrichtfördraget strider mot Tysklands grundlag.
Tysk dom
	Förbundsdomstolen ger honom i stort rätt. Den säger att vilket land som helst kan lämna EU, och att EU inte kan ta över nya beslutsområden från ett medlemsland utan att det ger sitt tillstånd. Brunner anser att han har fått rätt till 80 procent.
	Trots att domstolen ger den tidigare kabinettchefen i EG-kommissionen rätt, godkänner domstolen ändå fördraget! Detta tolkar unionsmotståndarna i EG delvis olika.
	En av Danmarks två ledande unionsmotståndare, EG-parlamentsledamoten Jens-Peter Bonde, ser domen i Karlsruhe som en seger för unionsmotståndarna. Den säger att tysk grundlag står över Rom- och Maastrichtfördragen, att nationell rätt går före EU-rätten när den strider mot tysk grundlag.
"Reellt en stat"
	Den andra framträdande unionsmotståndaren, EG-parlamentsledamoten Ib Christensen, ser domen i Karlsruhe som mer politik än juridik, vars juridiska hållfasthet är svag.
	"Med Maastricht tar EG reellt steget från statsförbund till förbundsstat", säger han mycket bestämt till mig i Strasbourg.
	För EG-parlamentarikern Ib Christensen är det farliga med domen att den vill ge ökad makt till EG-parlamentet. "Det stärker EG:s utveckling mot förbundsstat och bort från statsförbund. Det finns inget exempel på att en förbundsstat inte också blivit en centralistisk stat", säger Ib Christensen.
	En av de ivrigaste unionsförespråkarna är belgaren Fernand Herman, ordförande i EG-parlamentets institutionella utskott och ansvarig för att arbeta fram en EU-författning. Han håller med sin unionskritiske kollega Ib Christensen. Herman ser domen i Karlsruhe "som ett starkt stöd för att öka parlamentets makt."
	"Mer makt till parlamentet betyder mer union", summerar Ib Christensen.
Ökat EU-motstånd
	När Danmark röstade nej till EU den 2 juni förra året utlöste det en unionskritisk debatt även i andra EG-länder.
	När EG:s stats- och regeringschefer i dag samlas till ett extra toppmöte i Bryssel, för att fira att Maastrichtfördraget träder i kraft på söndag, är den politiska situationen annorlunda än för två år sedan. När EG:s ledare i december 1991 sedan satte sina namn under unionsfördraget i Maastricht, var stämningen euforisk och optimistisk. Unionskritikerna var få och långt borta.
	EG-kritiken och framför allt unionskritiken finns nu i flera EG-länder än Danmark och i samtliga Efta-länder. Unionsmotståndarna finns samlade i en paraplyorganisation, "The European Anti-Maastricht Alliance" (Team), bildad i anslutning till EG-toppmötet i Edinburgh i december 1992.
Alternativt toppmöte
	Unionsmotståndarna i Team genomförde ett "mottoppmöte" i onsdags i EG-parlamentet i Strasbourg, ett alternativt toppmöte två dagar före det riktiga EG-toppmötet i Bryssel.
	Mötet i Strasbourg visade på stor bredd och styrka i EG- och EU-motståndet. På plats fanns naturligtvis svenska Nej till EG och dess systerorganisationer i Norge, Finland och Danmark samt EG-motståndare från Österrike och Schweiz. Men här fanns framför allt unionsmotståndare från Tyskland, Storbritannien, Irland, Nederländerna, Frankrike och Belgien.
	Unionsmotståndarna är fast beslutna om att fortsätta kampen mot EG:s politiska, ekonomiska, monetära och militära union.
Bred mobilisering
	Drude Dahlerup, ordförande i danska Junibevaegelsen och en av huvudtalarna på det alternativa toppmötet, vill mobilisera EU-motståndet på bred front.
	Hon vill hindra att Maastrichtfördraget får ett innehåll och att EU ändrar beslutsproceduren så småstaterna får minskad makt. Hon tycker att EG blandar sig i för mycket och vill därför "skicka EG på bantningskur". Hon vill förmå EU-motståndarna att diskutera "alternativ till att bygga en supermakt i Europa, ett alternativ som bygger på samarbete mellan suveräna stater."
	EU-motståndet är inte längre en perifer företeelse i Europas periferi. EU-motståndet är starkt i Norden och finns nu även i hjärtat av EG/EU, i länder som Tyskland, Frankrike och Nederländerna. EU blir knappast vad stats- och regeringscheferna tänkte sig i Maastricht i december 1991.

Jörgen Bengtson är HT:s chefredaktör.


andraledare 931129

Vi lyssnar, prinsessan Christina!

	Den 30 november är Karl XII:s dödsdag. En liten grupp använder kungens dödsdag för att torgföra ett rasistiskt och främlingsfientligt budskap snarare än för att hylla Sverige. De sprider skräck och oro bland människor som flytt till Sverige undan krig och förföljelse.
	Den 28 november tog en levande kunglighet, prinsessan Christina, ordförande i Svenska röda korset, till orda mot främlingsfientlighet och intolerans. Hon läste upp och fick andra att läsa upp en kort appell, "60 sekunder mot främlingsfientlighet", som vi här återger.
	Kommentarer är överflödiga, eftersom prinsessan Christinas och Röda korsets ord säger allt.
	"Till Sverige kommer människor som har flytt undan krig, förföljelser och våld, vidrigare och mer skrämmande än vi kan föreställa oss. Det är en förmån att bo i ett land som faktiskt kan ta emot dessa medmänniskor."
	Ändå finns det dom, som sprider illvilja och misstro mot alla som söker skydd.
	Nu måste alla ta ställning och välja sida. Vi måste ge våra ljusa tankar en möjlighet att vinna över de mörka. Låt Sverige förbli ett land där alla kan känna sig trygga! Släck haten och stoppa våldet!
	Tack för att ni lyssnade!"



andraledare 931103

Viktigt steg mot demokratin

	Sydafrika har tagit ett nytt och viktigt steg mot demokrati. De sydafrikanska demokratiförhandlarna godkände på tisdagen förslaget att en samlingsregering ska ta över styret av landet efter de första allmänna och fria valen, som är planerade till den 27 april 1994.
	Det blev ingen total enighet vid förhandlingsbordet. Två grupper på var sin ytterkant gick emot förslaget. Den vänsterextrema svarta organisationen Allafrikanska nationalkongressen (PAC) röstade mot. Det högerextrema vita partiet Volksunie reserverade sig mot förslaget. Övriga 19 partier och organisationer var överens.
	Samlingsregeringen blir en fem år lång övergångsregering från vitt minoritetsstyre till svart majoritetsstyre. Samlingsregeringen ska ha ett inre kabinett med en president och två vicepresidenter. Dessa tre måste vara eniga, för att regeringen ska kunna fatta beslut.
	Denna ordning ger sydafrikanerna tid att etablera demokratin, stabilisera utvecklingen i landet och överbrygga historiska motsättningar. Den minskar risken för att våldet i Sydafrika exploderar i ett regelrätt inbördeskrig.
	




Viktigt värna
nationellt kapital

	I Sverige för vi ingen debatt om behovet av ett nationellt kapital. Regeringen tar bort spärrar som finns mot okontrollerat utländskt ägande av svenska företag.
	När statsministern kommenterar Volvo-Renault-affären, gör han det ovilligt och utan att vilja påverka Volvo. I kontakterna med Frankrikes premiärminister redovisar han "privata bedömningar", inte Sveriges syn på affären.
Utländskt kapital
köper upp Sverige
	Kapitalet flyter fritt in och ur Sverige. Det innebär nackdelar, som sällan blir belysta. Få industriländer har avreglerat och öppnat för utländska företagsköp i samma omfattning som Sverige.
	På kort tid har utländskt kapital blivit storköpare av svenska företag och aktier. Köpen har ökat sedan kronans deprecierades, eftersom den inneburit reapriser på svenska företag och aktier. Om köpen fortsätter, kommer inom några år halva det svenska börskapitalet att vara utlandsägt.
	Det finns fördelar och faror med en sådan utveckling.
	Till fördelarna hör inflödet av utländskt kapital och kunnande.
	Till nackdelarna hör att svenska företag blir mer sårbara och beroende av beslut i utländska företag, att strategiska delar av uppköpta eller fusionerade företag flyttar utomlands, att regering och riksdag förlorar kontrollen över viktiga delar av ekonomin.
Forskare varnar
för följderna
	En forskare vid Industrins utredningsinstitut sade häromdagen i riksradion att "Sverige står vid ett vägskäl", där avregleringarna gör att svenska företag inte längre "har sin hemmabas skyddad". 
	Kommer svenska företag, som blir uppköpta av eller fusionerar med utländska bolag, att behålla huvudkontor, kärnverksamhet, forsknings- och utvecklingsavdelningar i Sverige? Vilken lojalitet har utländska kapitalägare med nationella svenska intressen?
	Denna typ av frågor har börjat dyka upp i debatten om Renaults köp av Volvo och Akzos köp av Nobel.
	I många länder får inte utländskt kapital köpa nationella företag utan regeringsgodkännande. I Sverige varken kan eller vill regeringen lägga sig i försäljningen av nationalklenoder som Volvo och Nobel. 
Sverige måste
lära av historien
	Den svenska regeringen verkar inte att se några problem med att kontrollen över det svenska kapitalet glider över i utländsk ägo.
	Få andra industriländer har en sådan attityd. Ointresset för att värna ett svenskt kapital kan bero på svensk historielöshet.
	På 1800-talet var Norden en fattig och råvaruproducerande region. Dagens politiker borde fråga sig, varför dåtida u-länder som Sverige, Norge, Finland, Danmark och Island blev rika i-länder.
	Den tyske statsvetaren Klaus von Beyme har studerat detta.
	Enligt Beyme hade de nordiska länderna alla "egenskaper som utmärker perifera utvecklingsländer". Men de blev inte utsugna u-länder, eftersom de behöll nationell kontroll över naturresurserna och utvecklade en nordisk samhällsmodell, där de kunde "förädla de egna produkterna och ta fram halvfabrikat och färdiga produkter på grundval av inhemska resurser."
Dags att skydda
nationella intressen
	Denna historiska erfarenhet, överförd på dagens situation, lär oss att vi bör behålla en nationell kontroll över naturresurserna och strategiska delar av ekonomin.
	Det är möjligt att göra, utan att göra Sverige ointressant som investeringsland för utländska kapitalplacerare och företag.
	Det går att säkra ett nationellt kapital med hjälp av exempelvis pensionsfondskapital, statligt ägande, gyllene aktier, statlig koncessionsgivning för utländska köpare och nationellt rösträttsdifferetierade aktier.
	Före den allmänna EG/EU-anpassningen hade Sverige ett gott försvarsverk till skydd för ett nationellt kapital. Det är hög tid att bygga upp ett nytt försvarsverk, för att möta en ny tids krav på att säkra ett nationellt kapital.


andraledare 940608

Vilka "nödåtgärder" avser Carlsson?

	EU-anhängarna oroar sig för att folket inte ska göra som makten kräver: rösta ja till EU-medlemskap. Därför går det inte att utesluta att EU-anhängarna kan komma att använda folkomröstningen om EU för att manipulera folket.
	Ett första exempel på detta är ordningen på folkomröstningarna i Norden, där det mest EU-vänliga landet (Finland) ska rösta först, så ett förväntat ja där kan få de EU-kritiska svenskarna och norrmännen att också rösta ja.
	Ett annat exempel är folkomröstningsfrågan. I Norge är frågan: "Bör Norge bli medlem av EU?" I Sverige lyder frågan: "Anser du att Sverige bör bli medlem i EU i enlighet med avtalet mellan Sverige och EU:s medlemsstater?" Denna fråga öppnar för möjligheten att efter ett nej omförhandla någon del i avtalet och folkomrösta på nytt. Detta är i praktiken vad som hände i Danmark efter danskarnas nej 1992.
	Ett tredje exempel är de blanka röstsedlarna. I Sverige blir det tre röstsedlar i folkomröstningen: ja, nej och blank. I Norge blir det bara ja och nej. Blanka röstsedlar ska i Sverige räknas och behandlas som en meningsyttring ("kan eller vill inte ta ställning"). Denna hantering öppnar för olika tolkningar om nej-sedeln får enkel men inte absolut majoritet, i synnerhet om valdeltagandet blir lägre än i ordinarie val.
	Folk i allmänhet tror inte att regering och riksdag kommer att respektera ett nej i folkomröstningen, visar en färsk opinionsundersökning. Tyvärr gör EU-anhängarna litet för att bevisa motsatsen.
	Efter Ingvar Carlssons uttalande i en stor intervju i Svenska Dagbladet den 3 juni finns det skäl till än större oro. Ingvar Carlsson förnekar visserligen att det skulle bli någon omförhandling av EU-avtalet vid ett nej, men dessförinnan säger han något skrämmande.
	"Jag skulle ha varit väldigt nervös om vi skulle haft folkomröstningen om två veckor. Då hade vi behövt tillgripa nödåtgärder för att klara det här."
	Vilka nödåtgärder kan Ingvar Carlsson tänka sig att tillgripa för att tvinga folket att rösta ja?







Vilken strategi
väljer miljöpartiet?
	
	Opinionsinstitutet Demoskops mätning av väljaropinionen, som Dagens Industri publicerade på torsdagen, bekräftar att ny demokrati befinner sig i fritt fall i opinionen. Partiet samlar inte mer än 1,9 procent av väljarstödet.
	Vänsterpartiet får 4,5 procent och är nu på rätt sida riksdagströskeln. Därmed har vänsterpartiet lämnat både kristdemokratiska samhällspartiet och miljöpartiet de gröna efter sig, vilka båda ligger en halv procentenhet under fyraprocentspärren.
	Bland småpartierna är miljöpartiet de grönas fortsatta utveckling i opinionen intressantast att följa. Om partiet kombinerar sitt EU-motstånd med att markera en mittenpolitisk position kommer det sannolikt att återvända till riksdagshuset.
Miljöfrågan inte
längre lika het
	Statsvetaren Martin Bennulf noterar i Dagens Nyheter den 19 maj att miljöpartiet inte kan profilera sig på miljöfrågor i dag, om det vill komma in i riksdagen. Då partiet gjorde debut i riksdagen 1988 dominerade miljöfrågan hela valrörelsen. Inget annat val har, enligt Bennulf, dominerats så totalt av en enda fråga.
	En undersökning då visade att hela 62 procent av väljarna tyckte att miljöfrågan var den viktigaste valfrågan i detta val. Endast 16 procent av väljarna satte ekonomi- och sysselsättningsfrågor överst på önskelistan.
	Motsvarande mätning i dag visar ett nästan spegelvänt förhållande. I dag anser 72 procent av 2 800 tillfrågade att ekonomi och sysselsättning är de viktigaste frågorna. Bara 17 procent sätter miljöfrågorna främst.
Miljöpartiet måste
bredda sin politik
	Förklaringen till denna förändring är inte svår att peka ut mot bakgrund av de virvelstormar, som dragit igenom den svenska ekonomin och arbetsmarknaden på nittiotalet. Bennulf slår fast att miljöpartiet i denna mening är det mest konjunkturberoende partiet, eftersom det endast i goda tider ser ut att finnas utrymme för miljöfrågorna.
	En naturlig slutsats av detta är att miljöpartiet måste bredda sin politik, eller rättare sagt lyfta fram andra sidor i sin politik. En sådan sida är partiets tydliga ställningstagande mot ett svenskt medlemskap i Europeiska unionen (EU).
Miljöpartiet tar
röster från centern
	Efter det att centerpartiets extrastämma sade ja till att Sverige bör bli medlem i EU, har miljöpartiet ökat sin väljarpotential ordentligt. Centerpartiet ligger ideologiskt nära miljöpartiet. Steget till miljöpartiet kan bli kort för centerpartister som är EU-motståndare och inte har möjlighet att lägga sin riksdagsröst på en centervalsedel med EU-motståndare.
	Centerns ja till EU har ställt många EU-motståndare i centern i ett politiskt ingenmansland, vilket kan spilla över till miljöpartiets fördel. Men detta kräver dessutom att miljöpartiet tar sig i kragen, lyfter sig ur vänsterfållan och navigerar mot en mittenposition i politiken. Bennulf konstaterar att partiet mycket väl kan samla sig till en mittenpolitisk bas.
	I helgen håller miljöpartiet sin kongress i Järna. Det blir mycket intressant att se vilken strategi partiet kommer att välja.


bildtext
De båda språkrören Birger Schlaug och Marianne Samuelsson (bilden) blir sannolikt omvalda på miljöpartiets kongress i Järna i helgen. Får de uppdraget att styra mot mitten och profilera sig i EU-frågan eller blir det ensidig miljöprofilering med vänstertouch?






Vill Bildt ha
regeringskris?

	Senast på torsdag säger regeringen ja till Öresundsbron.
	Statsminister Carl Bildt (m) säger inte så rakt på sak, men det var innebörden i hans besked till riksdagen i lördags. Han säger att han ser "inga återstående hinder för att regeringen fattar beslut om att tillåta att Öresundsförbindelsen uppförs" och att det "formella beslutet fattas av regeringen senast på torsdag".
Broberedningen
är inte avslutad
	Om statsministern driver igenom ett ja till bron i regeringen denna vecka, tvingar han sannolikt centerpartiet att lämna regeringen.
	Miljöminister Olof Johansson (c) håller hårt på den formella hanteringen av Öresundsbron. Det gör han rätt i. Statsministern och kommunikationsministern i både den nuvarande och föregående regeringen har tagit lätt på miljöprövningen av broprojektet.
	Trots att miljöprövningen av Öresundsbron inte är avslutad, säger statsministern att den är det, och att regeringen kommer att säga ja till bron denna vecka. Miljöministern är föga förvånande irriterad över detta.
Regeringskris om
regeringen säger ja
	Statsminister Carl Bildt kommer inte runt problemet med att det är miljöministern som bestämmer när han har berett ärendet färdigt, och att det är han som föredrar ärendet i regeringen. Statsministern kan inte utan vidare lyfta föredragningen från miljödepartementet till statsrådsberedningen.
	"Det är jag själv som bestämmer om jag skall lämna ifrån mig det ansvaret. Jag kan bli tvingad, men då får det politiska konsekvenser", säger miljöminister Olof Johansson.
	Med "politiska konsekvenser" menar han antagligen att han själv, de två miljöministrarna eller centern som helhet lämnar regeringen. Det innebär regeringskris tre månader före valet.
Bron klarar inte
allsidig miljöprövning
	Regeringens bropartier tror att de kan trumfa igenom ett ja utan att det får några andra konsekvenser än att centerns statsråd möjligen reserverar sig mot beslutet.
	De tror fel.
	Vi tror definitivt inte att miljöministrarna Olof Johansson och Görel Thurdin kan inte sitta kvar i regeringen, om den säger ja till bron. Vi ser inte heller hur centern ska kunna sitta kvar i en regeringen, som säger ja till ett ekologiskt och ekonomiskt oacceptabelt projekt som en bilbro över Öresund.
	Ekologiskt är det vansinne, eftersom ingen kan ge garantier för vattengenomströmningen, muddermassorna ger nya miljöproblem och bron genererar mer miljöförstörande biltrafik _ kort sagt, bron klarar inte en allsidig miljöprövning enligt svensk lag.
	Ekonomiskt är det vansinne, eftersom det ytterst är staten som får betala bygget och detta, enligt oberoende beräkningar, kan bli två, tre gånger dyrare än brobyggarna ursprungligen räknade med.
	Det ekonomiskt och ekologiskt bästa alternativet är en borrad järnvägstunnel _ med vanliga tåg och pendeltåg för bilar _ mellan Helsingborg och Helsingör.

bildtext:
Det blir ja till Öresundsbron denna vecka, säger statsminister Carl Bildt (bilden). Om han tvingar igenom ett bro-ja i regeringen, får han en regeringskris på halsen. Centern kan rimligen inte sitta kvar i en regering, som dagarna före centerns riksstämma och tre månader före valet säger ja till en ekologiskt och ekonomiskt tokig bilbro.





Ledare


Volvo blir
en Europabil

	I dag hålls den stora presskonferensen i Paris, som ska tillkännage samgåendet mellan Volvo och Renault. Beskedet har hängt i luften länge. För Volvos del har det mot bakgrund av det gångna förluståret blivit lättare att fatta detta beslut.
	I Frankrike har Mitterrands hårda motstånd mot att bryta det statliga ägandet av Renault fått ge vika för den nya borgerliga regeringens privatiseringssignaler.
	Dessa faktorer i kombination med ett underliggande imperativ för en mer rationell och effektiv tillverkning, i första hand i kostnadssyfte, har starkt drivit på detta samgående.
	De frågor som inställer sig är om Volvo med detta kommer att förlora sin särart och om detta samgående bara är ett förstadium till ett senare helfranskt ägande av Volvo, där enbart varumärket påminner om den stolta biltillverkaren i Sverige?
En av världens
största biltillverkare
	Fusionen mellan de båda europeiska biltillverkarna sker samtidigt med invigningen av den årliga bilsalongen i Frankfurt, vilket inte är någon tillfällighet. Exponeringen i media blir därmed maximal och den nya koncernen får en rivstart ur reklamsynpunkt.
	Enligt de förhandsuppgifter som läckt ut om affären kommer Renault att stå för 65 procent av aktiekapitalet och Volvo det resterande kapitalet. Ordförandeposten går till Pehr G Gyllenhammar och verkställande direktör blir den nuvarande koncernchefen i Renault, Louis Schweitzer.
	Koncernen blir en av världens största biltillverkare med en totalproduktion på 2,4 miljoner fordon. I siffran ingår även lastvagns- och busstillverkningen i respektive företag. I Europa blir det endast Volkswagen som tillverkar fler motorfordon.
Utvecklingskostnaderna
kräver ökat samarbete
	Äktenskapet på personbilssidan kan närmast beskrivas som ett på papperet mycket harmoniskt parti. Förutom de redan sammanslagna enheterna för forskning och utveckling, inköp, design och det gemensamma produktprogrammet kommer dessa två bilmärken att komplettera varandra på ett nästan för bra sätt.
	Modellprogrammet kommer att täcka in allt från småbilar till stora sedanmodeller i lyxklass för USA-marknaden. Renault står för de små- och medelstora modellerna och Volvo kommer att tillverka de större modellerna.
	Frågan är hur mycket av respektive bilmärkes särart, som kommer att finnas kvar efter några år av symbios. De enorma utvecklingskostnaderna för nya bilmodeller tvingar dagens biltillverkare att släppa prestigen till förmån för samarbete för överlevnad.
	Alterntivet är att lägga sig på en nisch för exklusiva kunder, men även där har de stora tillverkarna mutat in terrängen. Det italienska traditionstyngda fullblodet Lamborghini ägs numera av Alfa Romeo och den engelska anrika eleganten Jaguar är i händerna på giganten General Motors.
Miljö och säkerhet är
framtidens strategi
	En möjlighet för Volvo att tillsammans med Renault undvika utslätning och könslöshet är att bygga vidare på det miljö- och säkerhetstänkande, som blivit ett signum för Volvo. Morgondagens samhälle kommer att ställa mycket hårda krav på dessa områden.
	Med en sådan strategi och med gemensamma resurser har den nya koncernen goda förutsättningar att inte bara konkurrera ut japanerna, utan att bryta nya vägar i riktning mot den helt igenom miljövänliga automobilen.
	Dessa landvinningar kan vi, efter dagens besked, bara hoppas att de sker i Sverige. I aktieboken är Volvo i dag mera franskt än svenskt och i fortsättningen kommer investeringarna att hamna i Sverige enbart om det visar sig vara lönsamt för den nya koncernen.
	Det är dags att sluta betrakta Volvo som normalmetern för svensk industriproduktion. Glöm romantiken, acceptera verkligheten, Volvo kommer efter dagens fusionsbesked att bli en Europabil med svenska anor.


bildtext
Fusionen mellan Volvo och Renault innebär sannolikt att nuvarande ordföranden i Volvo, Pehr G Gyllenhammar, får kröna sin karriär som ordförande i den nya bilkoncernen.







Volvos
värde varar

	Det blir inget av Renault-Volvo-affären. Det blir ingen ny europeisk och internationell biljätte. Det är bra, både för Volvo och Sverige.
	Renault-Volvo-affären föll av ett växande yttre och inre tryck.
	Flertalet aktieägare, som står fria i förhållande till Volvo, sade nej till affären.
	Volvos verkställande ledning, liksom viktiga personalgrupper som civilingenjörerna, sade nej till Renault-affären. De revolterade helt enkelt mot Pehr G Gyllenhammar. Även Volvos styrelse sade nej, trots att den i princip höll fast vid att ett samgående med Renault var det bästa alternativet för Volvo.
Flera skäl att säga nej
till Renault-affären
	Den största företagsaffären i svensk historia har fallit och med den en av Sveriges ledande industrimän, Pehr G Gyllehammar.
	Motiven för Volvos aktieägare och toppchefer att säga nej till affären varierar. Men det finns flera gemensamma nämnare: franska statens gyllene aktie, ofullständiga ekonomiska redovisningar, undervärdering av Volvos värde och bristande tro på affärens vinster för Volvos del.
	Volvos föreslagna anslutning till Renault har en likhet med Sveriges föreslagna anslutning till Europeiska unionen: Ju mer kunskap svenskarna får, ju mer tveksamma blir de till en anslutning.
Total missbedömning
av stämningarna i Volvo
	Den havererade Renault-Volvo-affären får stora konsekvenser för personerna i Volvos ledning, Volvo och Sverige.
	Pehr G Gyllenhammar tar sin berömda hatt och går. Han går dock inte lottlös; han har en fallskärm värd över 70 miljoner kronor.
	Volvos styrelse i övrigt går också, fyra ledamöter omedelbart, de andra så fort en ny bolagsstämma har valt ny styrelse.
	Styrelsens avgång är självklar. Den har inte känt till hela innehållet i avtalet med Renault, inte förankrat affären hos Volvos chefer, missbedömt stämningarna i Volvo och hos ägarna och inte förstått att affären sannolikt strider mot Volvos bolagsordning.
	Frågan är om Sören Gyll, som har bedrivit ett avancerat dubbelspel, kan sitta kvar som koncernchef. Han har, i många Volvo-anställdas ögon, förbrukat sitt förtroende.
	För Volvo innebär det hela att företaget fullt ut måste lita till sina egna krafter. Det har Volvo gjort med framgång tidigare.
	För Sverige innebär det att viktigt industrikapital samt stora forsknings-, utvecklings- och produktionsresurser stannar i landet.
Affären var ett
franskt uppköpsförsök
	Renault-Volvo-affären var ingen fusion mellan jämbördiga företag, som Volvos ordförande Pehr G Gyllenhammar gav sken av.
	Renault-Volvo-affären var ett försök från Renault att köpa Volvo. Det erkände Renaults chef Louis Schweitzer i en svensk TV-intervju häromveckan, när han använde det engelska ordet "take-over" om affären, vilket på svenska betyder "företagsuppköp".
	Nu blir det inget av det franska uppköpet.
	Det ger Volvo möjlighet att utveckla Volvo som säkerhets-, miljö-, kvalitets- och statusbil, fyra punkter där Renaults köp av Volvo skulle ha underminerat Volvos position. Det borde också få Volvo att åter koncentrera sig på kärnverksamheten.
	Volvo behöver ett samarbete med andra bilföretag. Alliansen med Renault får svårt att överleva. Samarbetet med Mitsubishi lär däremot ta ny fart. Helt nya allianser är också sannolika.
Volvos värde varar
bättre utan Renault
	Det dök upp många frågetecken, när Renault-Volvo-affären presenterades. Få av dem blev uträtade.
	Värdet på Volvo var ett frågetecken. Volvos fordonsrörelse är värd minst 36 miljarder kronor, enligt beräkningar av Dagens Industri. Renault skulle få köpa den för 20 miljarder.
	Ett annat frågetecken var Renaults värde. Under den senaste tiden har Renault visat vikande försäljnings- och vinstsiffror. Samtidigt har Volvos försäljning- och vinstsiffror ökat starkt. Volvo räknar med en vinst nästa år på 6_8 miljarder kronor!
	Volvos framtid är att vara ett fortsatt självständigt bilföretag, som samverkar med strategiska partner. Den framgångsrika lastvagnsdelen klarar sig bra på egen hand. Som självständigt nischföretag på personbilsmarknaden kan Volvo producera kvalitetsbilar med kännetecken som hög säkerhet och miljövänlighet. Volvo kan, precis som BMW, rulla på egna hjul.
	Volvos värde varar bättre utan Renault.

bildtext:
Pehr G Gyllenhammars (bilden) avgång som Volvo-ordförande innebär slutet på en epok och på en tänkt framtid som en del av Renault. Ett självständigt Volvo har bättre förutsättningar att utveckla högkvalitativa bilar och lastbilar än ett Renault-fusionerat Volvo.





Vuxenstudier en
framtidsbransch 

	Ytterligare förändringar är att vänta när det gäller regler för ersättning till arbetslösa. Den här gången är det de deltidsarbetslösa, som sannolikt får vidkännas en skärpning av reglerna. Hur länge dröjer det innan reglerna ändras igen?
Regeländringarna
skapar osäkerhet
	Arbetsmarknadsstyrelsen (AMS) diskuterar en tidsgräns för hur länge de deltidsarbetslösa ska få fylla ut tomrummet mellan sin deltidslön och 80 procent av tidigare lön genom ersättning från arbetslöshetskassan.
	I dag finns ingen tidsgräns för denna ersättning, vilket enligt AMS har bidragit till att antalet tillfälliga arbeten har ökat. Även om denna slutsats är diskutabel står det klart att reglerna måste uppmuntra en återgång till heltidsarbete, exempelvis genom en tidsgräns för ersättningen.
	Det är emellertid irriterande, i synnerhet för de drabbade arbetslösa, att regelsystemet hela tiden förändras. Enhetliga och genomtänkta ersättningsregler för arbetslösa efterlyses, inte minst för att minska den osäkerhet och nervositet, som de många regeländringarna för med sig.
Riv upp beslutet om
utbildningsbidragen
	En förutsättning för införandet av tidsgränser i arbetslöshetsersättningen är att det finns alternativ när ersättningstiden är slut. Detta kräver aktivitet och engagemang både från den arbetslöse och arbetsförmedlingen under ersättningstiden.
	För att nå ett bra resultat i detta arbete krävs det en hårdare satsning på arbetsmarknadspolitiska åtgärder från regeringen, vilket AMS-chefen Göte Bernhardssson har påpekat ett flertal gånger.
	Dessutom måste AMS gå igenom det nuvarande regelsystemet för att kunna utarbeta en långsiktig och hållbar strategi. En sådan strategi kräver dock full assistans av regeringen.
	En självklar åtgärd som brådskar är att något regeringsparti tar initiativ till att riva upp beslutet om minskade utbildningsbidrag till Komvuxelever.
	De som påbörjade sin utbildning efter den första juli i år får endast 65 procent av arbetslöshetsersättningen, som sedan den första juli i år är sänkt från 90 till 80 procent av tidigare arbetsinkomst. Kvar blir då endast 52 procent av den tidigare arbetsinkomsten att leva på för de arbetslösa.
Ökande behov av
vuxenutbildning
	Tanken var att Komvuxeleverna skulle ta studielån för att täcka upp de förlorade ersättningspengarna. Men det har visat sig, vilket HT och flera andra kritiker befarade, att många Komvuxelever inte ville låna pengar för att satsa på ett osäkert kort.
	Resultatet blev att de hoppade av utbildningen och gick tillbaka till arbetslösheten, vilket gav en väsentligt högre ersättning. En väntad men för den skull inte mindre olycklig effekt av ett dåligt förslag.
	Återgång från vuxenstudier till arbetslöshet är ett stort samhällsekonomiskt slöseri med tanke på att samhällets direkta utgifter är desamma, oavsett om vederbörande är arbetslös eller uppbär vuxenstudiestöd motsvarande arbetslöshetsstödet.
	Den viktiga skillnaden är att arbetslösheten passiviserar och vuxenstudier aktiverar. I valet mellan dessa tillstånd måste det vara en självklarhet för samhället att premiera aktivitet.
	Behovet av vuxenstudier kommer att öka i takt med rationaliseringar och omstruktureringar i näringslivet. Därför måste en genomtänkt strategi för morgondagen ge de arbetslösa goda förutsättningar att omskola och vidareutbilda sig.


bildtext
I början av juni i år reste över 200 vuxenstuderande från Hälsingland till Stockholm för att protestera mot den orimliga sänkningen av utbildningsbidraget från 80 till 52 procent av arbetsinkomsten. Beslutet måste rivas upp.







Ian Wachtmeister
och krokodilerna

	Ian Wahtmeister ger upp. På lördagen gav han det överraskande beskedet att han inte ställer upp för omval till partiledare i ny demokrati. Han ställer inte heller upp för en ny mandatperiod i riksdagen ifall ny demokrati lyckas hålla sig kvar.
	Med Wachtmeister försvinner sannolikt också ny demokrati. Men det betyder ingalunda att partiet som fenomen är borta för gott. Det kommer alltid att finnas utrymme för missnöjespartier. En demokrati måste tillåta och tåla detta.
Orsaken var för
svagt internt stöd
	Partiet har ända från starten fått känna av ett mycket hårt tryck utifrån, vilket ställer krav på en god sammanhållning internt i partiet. Med tanke på partiets politiska omogenhet och det interna virrvarret är det anmärkningsvärt att partiet lyckats hålla ihop.
	Förklaringen är förmodligen den fullständiga uppslutningen kring de spektakulära ledarna Bert Karlsson och Ian Wachtmeister. Men fixeringen kring deras personer har småningom blivit en belastning för partiet.
	Den auktoritära och odemokratiska ledarstilen, främst företrädd av Wachtmeister, har blivit en rekyl, som yttrat sig i bristande internt stöd. En bristande uppslutning bakom den egna politiska linjen var också, enligt Wachtmeister, huvudorsaken till hans sorti.
Ny demokrati hotas
av totalt sönderfall
	Sättet att meddela sin kapitulation på följde ett kännt mönster för denne färgstarke politiker. Utan ett ord till sina partikamrater går han ut med dunder och brak i Rapport. Maximal exponering. Agerandet säger en del om hans arbetssätt, men samtidigt är det ju ett bra sätt att slippa de mest slippriga övertalningsförsöken.
	Ett TV-framträdande gör en återkomst närmast omöjlig, med annat än att utpekas som en narr.
	Frågan är vad som kommer att hända nu. Med drygt ett halvår kvar till valet står partiet utan partiledare och sjunkande opinionssiffror. Efter lördagens besked blir det fritt fall i opinionen. Någon ersättare för Wachmeister finns inte inom synhåll.
	Det mesta pekar på att ny demokrati kommer att hamna utanför riksdagen i höst och därmed raderas partiet bort från den politiska kartan. Ett nytt slagkraftigt namn så snabbt som möjligt på partiledarposten är förmodligen det enda, som kan hindra partiet från totalt sönderfall.
	Nyligen bildade en utbrytargrupp det nya partiet riksdemokraterna. Trots detta har ny demokrati många glada politiska entrepenörer kvar. Det kan med andra ord bli fler partier.
Han lyckades skaka
om etablissemanget
	En annan viktigt fråga som förmodligen sysselsätter Carl Bildt just nu är hur Wachmeisters sorti kommer att påverka det politiska landskapet och regeringens politik fram till valet. Beskedet i lördags får naturligtvis också konsekvenser för regeringsbildandet efter valet.
	Klart är att Carl Bildt kommer att få svårare att styra regeringsskutan utan Wachtmeister, som sina oberäknerliga turer till trots ändå till stora delar ställde upp på regeringens politik.
	Partiet har hittills fungerat som ett stödhjul för den sittande borgerliga regeringen. Efter lördagen är ny demokrati ett osäkrare kort än någonsin. Även om Wachtmeister varit kvar hade ny demokratis chanser till förnyat förtroende, som riksdagsparti varit små. Efter avhoppet är chanserna minimala.
	Detta är en utveckling som applåderas av främst Bengt Westerberg och Ingvar Carlsson. Westerberg ser ökade chanser att slippa nya uppgörelser med ny demokrati och Carlsson ser sina vinstchanser i september öka rejält.
	Wachtmeister ska med rätta kritiseras för sina åsikter i bland annat flyktingpolitiken, men ingen kan ta ifrån honom att han lyckats skaka om det politiska etablissemanget och peka på svagheter i det politiska systemet. Ingen kan heller anklaga honom för att ha gjort politiken tråkigare.


bildtext
Ian Wachtmeister (bilden) lämnar partiledarposten i ny demokrati.
Han tog en gång poäng på att jämföra politiker med krokodiler _ stor käft och för små öron. Med tiden blev han själv en krokodil internt i partiet. Det blev hans fall.



teckningen 940319
TECKNINGEN
Folkpartiledaren Bengt Westerberg är på väg inifrån kulisserna fram i det politiska rampljuset, genom att markera kraftigt både åt höger och vänster. Senast i frågan om den framtida socialförsäkringsnivån markerade han tydligt att folkpartiet är en spärr i regeringen mot sänkningar i socialförsäkringarna.



teckningen 931105
TECKNINGEN
Folkpartiledaren Bengt Westerberg vill skära bort tio miljarder kronor ur försvarsanslaget _ nästan en tredjedel _ under 1990-talet med hänvisning till förändringar i den traditionella hotbilden efter Sovjetunionens sammanbrott. Vet inte fp-ledaren att Ryssland är politiskt instabilt och har mer trupper i Sveriges närhet än Sovjetunionen hade? Westerberg har, istället för att se den nygamla hotbilden, givit försvaret en helt ny hotbild: finansminister Wibble.


teckningen 931211
TECKNINGEN
Regeringen är beroende av ny demokratis stöd för att få igenom den kommande budgetpropositionen. Ny demokrati har än en gång tvingat Anne Wibble och regeringen att bjuda på extra förhandlingsgodis för att få stöd av partiet för sina förslag.



teckningen 940305
TECKNINGEN
Storbritanniens premiärminister Margaret Thatcher dammade på sin tid handväskan i bordet och krävde sina EG-pengar tillbaka. Hon fick det. Finansminister Anne Wibble vill också ha pengar tillbaka genom en rabatt på inträdesbiljetten i Europeiska unionen (EU). Men Sverige är inte STORbritannien och lilla Anne är inte stora MAGGIE, så är logiken Jacques Delors EU.



